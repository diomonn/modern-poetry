[{"author": "杨寿杓", "title": "黄海中大风浪", "paragraphs": "卧不成眠俯听风，海声如吼卷长空。十年荡子流离感，都在波涛澎拜中。"}, {"author": "杨寿杓", "title": "己酉春日偶书", "paragraphs": "稚绿新红到眼前，嬉春犹怯晓寒天。乡心早逐葭灰动，故国梅花又一年。"}, {"author": "杨寿杓", "title": "宋徽宗画鹰", "paragraphs": "俊物非凡色相殊，君王妙笔写成图。中原当日多狐兔，曾见神鹰一击无。"}, {"author": "杨寿杓", "title": "吴淞道中", "paragraphs": "十年浪迹类萍花，九渡沧溟兴未赊。满眼江南桑苧好，樱桃时节又天涯。"}, {"author": "杨寿杓", "title": "七夕即事", "paragraphs": "凉露如烟半臂纱，中庭杂戏进筝琶。繁弦急管空萧瑟，河鼓无声碧汉斜。"}, {"author": "杨寿杓", "title": "微波词四首 其一", "paragraphs": "花销英气酒浇愁，浪向人间说壮游。不尽中年丝竹意，华灯罗袖月明楼。"}, {"author": "杨寿杓", "title": "微波词四首 其二", "paragraphs": "齐梁金粉殉寒潮，词客秋魂一例销。独有燕支山上月，照人眉妩忆南朝。"}, {"author": "杨寿杓", "title": "微波词四首 其三", "paragraphs": "一事平生悔读书，儒冠可溺信非虚。娥眉不识文人贱，收拾钗鬟饲蠹鱼。"}, {"author": "杨寿杓", "title": "微波词四首 其四", "paragraphs": "闲情聊逐出山云，十载江湖说与君。还似扬州歌舞日，欢场愁绝杜司勋。"}, {"author": "杨寿杓", "title": "答秦仲子二首 其一", "paragraphs": "能诗愿学杜工部，嗜酒聊同石曼卿。抵死癫狂三十载，穷途知我有秦生。"}, {"author": "杨寿杓", "title": "答秦仲子二首 其二", "paragraphs": "气度渊渊百斛泉，济时应让祖生先。期君手定东南局，容我山林卧十年。"}, {"author": "杨寿杓", "title": "题温倩华女士重九雅集图四首 其一", "paragraphs": "溪山如画一登楼，况是清游九月秋。若比桃园春夜宴，扫眉才子亦名流。"}, {"author": "杨寿杓", "title": "题温倩华女士重九雅集图四首 其二", "paragraphs": "楼外风云接杳冥，楼中人自斗娉婷。只悲箫管都无赖，卷入秋声不可听。"}, {"author": "杨寿杓", "title": "题温倩华女士重九雅集图四首 其三", "paragraphs": "俊游莫惜秋消瘦，帘外黄花画里人。俗粉庸脂删略尽，平添黛色到西神。"}, {"author": "杨寿杓", "title": "题温倩华女士重九雅集图四首 其四", "paragraphs": "黄绢谁征幼妇辞，素缣还写美人姿。湖山佳话流传遍，为唱西昆万首诗。"}, {"author": "杨寿杓", "title": "题卞玉京小象二首 其一", "paragraphs": "南都金粉殉王孙，云散风流感白门。莫访祇陀庵畔路，紫兰香径为招魂。"}, {"author": "杨寿杓", "title": "题卞玉京小象二首 其二", "paragraphs": "绝代销魂祭酒词，画中人想妙年时。青灯古佛抽身早，不比邢娘晚入缁。"}, {"author": "杨寿杓", "title": "题范衡伯师万树梨花馆诗集六首 其一", "paragraphs": "芙蓉山馆数吾家，绝艳惊才斗八叉。两宋三唐商略遍，百年嗣响万梨花。"}, {"author": "杨寿杓", "title": "题范衡伯师万树梨花馆诗集六首 其二", "paragraphs": "晴川汉树少年场，吊古金台鬓已苍。两戒山河罗眼底，一齐收拾付奚囊。"}, {"author": "杨寿杓", "title": "题范衡伯师万树梨花馆诗集六首 其三", "paragraphs": "词人自古如名将，老子胸中有甲兵。万树梨花森戟卫，长留一卷据诗城。"}, {"author": "杨寿杓", "title": "题范衡伯师万树梨花馆诗集六首 其四", "paragraphs": "拗莲捣麝短长吟，诗到温柔见道深。中有哀时忧国泪，美人香草是骚心。"}, {"author": "杨寿杓", "title": "题范衡伯师万树梨花馆诗集六首 其五", "paragraphs": "连年乡国苦兵戈，唱入商声变徵多。不信文章关世运，开元朝事话宫娥。"}, {"author": "杨寿杓", "title": "题范衡伯师万树梨花馆诗集六首 其六", "paragraphs": "师门著作春秋例，游夏何能赞一词。可与言诗矜宠甚，寒灯青忆昔年时。"}, {"author": "杨寿杓", "title": "昆陵竹枝词五首 其一", "paragraphs": "兰陵风景细平章，莫向新丰买酒尝。一色青旗杨柳绿，家家春酿郁金香。"}, {"author": "杨寿杓", "title": "昆陵竹枝词五首 其二", "paragraphs": "多少游人系紫骝，春风吹上岳阳楼。看他娇小当垆妇，绝似成都卖酒俦。"}, {"author": "杨寿杓", "title": "昆陵竹枝词五首 其三", "paragraphs": "十丈龙舟戏水来，白云没口锦屏开。万千绿队红群里，乱掷金钱赏夺魁。"}, {"author": "杨寿杓", "title": "昆陵竹枝词五首 其四", "paragraphs": "荒碑卧碣旧时宫，衰草平芜一望中。不见锦帆天子到，冷萤夜夜逐秋风。"}, {"author": "杨寿杓", "title": "昆陵竹枝词五首 其五", "paragraphs": "钟期一去伯牙哀，渎上相传就有台。流水高山谁吊古，郡人浪说抱琴来。"}, {"author": "杨寿杓", "title": "西望", "paragraphs": "葱茏云树郁清秋，西望京华涕泗流。寇至聊同曾子去，才疏空作杞人忧。旌旗影落新屯垒，烽火痕余古戌楼。翘首临风骚短鬓，离离禾黍不胜愁。"}, {"author": "杨寿杓", "title": "京邸月夜感怀与秦仲实分韵仿李义山体", "paragraphs": "银镵璀璨漏声遥，愁思无端午夜潮。到处兰因成絮果，频年锦瑟怨文箫。行云若梦抛红豆，捲雨无心寄绿蕉。底事闲情能铸泪，珍珠零落湿鲛绡。"}, {"author": "杨寿杓", "title": "客中杂感四首 其一", "paragraphs": "吟怀清减旅愁多，老树秋声和踏歌。衰柳腰支怜病骨，飘萍身世感流波。市中未听渐离筑，天上惊传织女梭。欲忆江南翻旧曲，漫言游子意如何。"}, {"author": "杨寿杓", "title": "客中杂感四首 其二", "paragraphs": "万方多难我何之，憔悴京华有所思。早岁文章貂尾贱，少年情性虎头痴。不投健笔羞扪虱，谁叩晨钟警睡狮。此意自怜还自惜，秋心揉碎莫题诗。"}, {"author": "杨寿杓", "title": "客中杂感四首 其三", "paragraphs": "遣怀聊逐牧之游，子夜歌声似昔不。玉树余音亡国恨，旗亭绝句动边愁。眉山古惜胭脂失，青冢今贻粉黛羞。若个美人多侠骨，伤心无复媚香楼。"}, {"author": "杨寿杓", "title": "客中杂感四首 其四", "paragraphs": "不信家书抵万金，开缄枨触旅人心。高堂白发闺中思，故国青山梦里寻。千里乡情萦夜火，几番凉信动秋砧。遣愁偏耐霄寒坐，铁马低敲玉漏沉。"}, {"author": "杨寿杓", "title": "煤山怀古", "paragraphs": "煤山杰阁锁烟霞，风景依稀认汉家。异谶当年飞燕子，伤心故国殉梅花。颓垣乱草鸣寒织，古树斜阳宿暮鸦。犹说王孙延绝世，青门萧瑟种秋瓜。"}, {"author": "杨寿杓", "title": "读华若溪先生秦仲子八月十五夜诗枨触旅怀两和其韵 其一", "paragraphs": "京华曾记剑横磨，雾黯银河水不波。前度中秋成梦幻，今宵明月拥愁过。沈沈画角溶溶夜，耿耿繁星踏踏歌。照遍流黄萦旧恨，曼声休唱忆秦娥。"}, {"author": "杨寿杓", "title": "读华若溪先生秦仲子八月十五夜诗枨触旅怀两和其韵 其二", "paragraphs": "秋风零落五陵鞍，步月思家泪暗弹。顾影自怜奇骨瘦，倚阑谁惜袷衣单。诗魂散地侵人冷，乡梦连宵怯夜寒。解忆长安儿女小，闺中知有几人看。"}, {"author": "杨寿杓", "title": "无题", "paragraphs": "故园红豆正离离，争说长卿又化蜞。一缕秋心如梦令，二分明月误佳期。闲情拟托灵犀逗，渴病难教扁鹊医。群玉山头人不见，仙云应傍翠环欹。"}, {"author": "杨寿杓", "title": "九日", "paragraphs": "流年似水去滔滔，回首西风惜鬓毛。诗律近因愁入古，酒楼谁与客登高。心随榆塞天边雁，梦断吴淞江上鳌。世事先秋零落尽，黄花笑我不如陶。"}, {"author": "杨寿杓", "title": "十月十四日夜坐望月示从侄承勋一首", "paragraphs": "银蟾吐魄下帘旌，千里乡心一夕生。误认团圞疑此夜，空留色相动人情。流辉冻地寻无迹，幽赖惊宵听有声。汝亦盈盈将十五，年华须共月华清。"}, {"author": "杨寿杓", "title": "哭华若溪君四首 其一", "paragraphs": "老辈风流匪所思，那堪回首去年时。看花每许随藜杖，咏月曾教和竹枝。尘海自怜知我少，异乡宁悔识公迟。先生今主芙蓉去，从此天涯更属谁。"}, {"author": "杨寿杓", "title": "哭华若溪君四首 其二", "paragraphs": "箕尾流光照大荒，风骚无主我心伤。立名不朽畴人传，遗世应游帝子乡。书法空怀苏玉局，画宗竟失米襄阳。春来绿遍鹅湖水，归去魂当化鹤翔。"}, {"author": "杨寿杓", "title": "哭华若溪君四首 其三", "paragraphs": "前宵梦别话相亲，千里归魂幻作真。湖海游踪成泡影，屋梁落月想丰神。过江名士无余子，故国青山失主人。剩有百株桃李树，森森新绿凤城春。"}, {"author": "杨寿杓", "title": "哭华若溪君四首 其四", "paragraphs": "莫讥陶令赋闲情，若个旗亭著艳名。南国无人能拔帜，北方有女自倾城。白头红粉称双绝，剑胆琴心证一生。今日春明门畔月，婵娟不似旧时清。"}, {"author": "杨寿杓", "title": "秋兴八首用杜子美韵 其一", "paragraphs": "枫霜挂露忆园林，小住瀛湖气蔚森。一彗经天摇夜动，万山呼雨作秋阴。偏生王粲登楼感，未死田横蹈海心。卧看月明闻晓角，不多相思到清砧。"}, {"author": "杨寿杓", "title": "秋兴八首用杜子美韵 其二", "paragraphs": "银蟾吐魄玉杓斜，明镜朱颜惜鬓华。岛访安期搜秘笈，石贻博望托灵槎。倚楼泪迸中宵笛，去国愁闻午夜笳。丛菊故园秋畹晚，几人把酒酹黄花。"}, {"author": "杨寿杓", "title": "秋兴八首用杜子美韵 其三", "paragraphs": "岛云蜃气黯斜晖，百感苍茫入暮微。乡国有怀青鸟至，水天无际白鸥飞。千重渡海功犹在，四郡分韩事已违。秋草榆关东去路，汉家塞上马空肥。"}, {"author": "杨寿杓", "title": "秋兴八首用杜子美韵 其四", "paragraphs": "幕府经纶别墅棋，关河秋色动人悲。鲲鹏海上图南日，蟋蟀堂前战北时。世事转随霜信早，乡书来比雁宾迟。连宵妖孛躔牛斗，露坐观星一系思。"}, {"author": "杨寿杓", "title": "秋兴八首用杜子美韵 其五", "paragraphs": "旧游回忆蓟门山，慷慨悲歌燕赵间。北地秋风悲汉塞，中原王气莽秦关。空群自相无奇骨，入市论交有醉颜。曾见金台遗址在，往来樵牧尚成班。"}, {"author": "杨寿杓", "title": "秋兴八首用杜子美韵 其六", "paragraphs": "澧兰幼撷楚江头，归棹潇湘八月秋。黄口昔吞云梦气，青衫今抱汨罗愁。逐臣旧宅巢林鸟，帝子灵旗管水鸥。回首洞庭波渺渺，哀筝夜按古凉州。"}, {"author": "杨寿杓", "title": "秋兴八首用杜子美韵 其七", "paragraphs": "天堑谁旌战伐功，秣陵王气有无中。寒生江上枫餐露，秋到城边柳卧风。玉树凋零衰草白，锦帆想象夕阳红。水村山郭南朝路，今古兴亡问钓翁。"}, {"author": "杨寿杓", "title": "秋兴八首用杜子美韵 其八", "paragraphs": "昭回云汉亘天迤，海国秋成水满陂。旅兴鸥眠红蓼浦，骚情蝉抱白杨枝。十年作客风尘老，万里醉乡岁月移。诵得草堂书卷句，缘缨涕泪数行垂。"}, {"author": "杨寿杓", "title": "戊申三十目忏六首 其一", "paragraphs": "行年三十尚风尘，揽镜还疑我未真。身世岂宜长作客，才华渐觉不如人。酒瓢积泪无家国，笔冢埋愁有鬼神。渺渺沧波游子梦，孤灯照影自相亲。"}, {"author": "杨寿杓", "title": "戊申三十目忏六首 其二", "paragraphs": "十八年前泪已枯，秋云稚子墓门呼。涓埃未报犹行役，骨肉无多况少孤。粟里田园长落寞，泷冈松柏久荒芜。他乡最怕清明近，处处春山叫鹧鸪。"}, {"author": "杨寿杓", "title": "戊申三十目忏六首 其三", "paragraphs": "风雨鸡鸣不可寻，焦桐清响感消沉。浮云薄薄人间意，流水汤汤海上心。后日最难酬一饭，当年何苦散千金。阮郎莫作穷途哭，世路多歧自古今。"}, {"author": "杨寿杓", "title": "戊申三十目忏六首 其四", "paragraphs": "万叠烟云眼底过，漫言华发绿盘陀。生于安乐人原少，数到交游鬼已多。白日催年春畹晚，黄尘逐梦客蹉跎。天涯有地容萍迹，勘破浮沉付醉歌。"}, {"author": "杨寿杓", "title": "戊申三十目忏六首 其五", "paragraphs": "哀乐于今渐莫支，是非都付少年时。佯狂自颂刘伶酒，小咏人传毕曜诗。过去繁华天不悔，未来欢笑我何知。振衣西望蓬山外，云树江关日暮思。"}, {"author": "杨寿杓", "title": "戊申三十目忏六首 其六", "paragraphs": "吾生有尽且为欢，一卷南华悟达观。客况何须分苦乐，家书总讳说艰难。眼前春色凭花笑，物外人情当梦看。绮岁风怀删欲尽，卅年歌哭太无端。"}, {"author": "杨寿杓", "title": "酬郁廉逊", "paragraphs": "富春山水闻天下，昔有高人严子陵。漫指客星怀隐士，喜从异国遇良朋。万金宝剑锋难过，三尺孤桐直可绳。刀割紫云龙种草，抗君才调我何曾。"}, {"author": "杨寿杓", "title": "春晴", "paragraphs": "睡醒庭柯鸟弄声，摇摇花影上帘旌。天怜三月开新霁，人醉重阴解宿酲。芳草郊原初试马，绿杨城郭始闻莺。樱桃经雨红才蕾，好向长堤载酒行。"}, {"author": "杨寿杓", "title": "香", "paragraphs": "博山无梦有云行，鹊脑相思记艳名。生本怜才韩掾貌，死犹分爱魏王情。帘中絮影三春幻，枕上梅魂一缕轻。永夜频添红袖冷，微风庭院月初明。"}, {"author": "杨寿杓", "title": "赠森槐南博士二首 其一", "paragraphs": "少微垂曜接蓬莱，海国龙门一扇开。家学鲤庭山谷集，仙班鸾掖秘书台。既今风雅无盟主，自古文章有霸才。惆怅榛苓摇落尽，买丝愿绣使君来。"}, {"author": "杨寿杓", "title": "赠森槐南博士二首 其二", "paragraphs": "异苔气味感同岑，尘世难忘是赏心。名士过江成往迹，骚人末路托行吟。卅年肮脏囊中颖，一曲流连海上琴。欲挹清芬空仰止，青山南麓白云深。"}, {"author": "杨寿杓", "title": "思古诗社集咏赋得邺下怀古", "paragraphs": "漳河流水碧粼粼，铜雀无灵又劫尘。剖汉三分知地利，感甄一赋渎天伦。君臣禅让同儿戏，父子文章见性真。卖履分香教故伎，奸雄死亦可怜人。"}, {"author": "杨寿杓", "title": "春柳", "paragraphs": "未堪绵绿制宫袍，怕折柔条感鬓毛。绾我骚情三月暮，牵人别恨一春劳。长堤翠拂花骢穗，野店青分酒旆高。化絮化萍皆小劫，雨丝风片梦江皋。"}, {"author": "杨寿杓", "title": "送徐黍初之长崎", "paragraphs": "南州徐稚汉清流，乍接兰言意便投。折柳误题诗虎谶，举杯愁典酒龙筹。千秋货值史公传，一代文章太子楼。才得相逢又相别，暮云春树海西头。"}, {"author": "杨寿杓", "title": "户冢村新居即事", "paragraphs": "人间何地有丹邱，聊爱村居散客愁。一涧水分千杵碓，万峰山隐几家楼。夕阳上树看归鸟，春雨扶犁听叱牛。自叹中年摇落意，田园终老更无求。"}, {"author": "杨寿杓", "title": "酬孙希侠四首 其一", "paragraphs": "英英奇气赤城霞，俯拾红尘五万花。情话故人绵夜雨，文章庶子爱春华。中年事业还丝竹，落日关河王鼓笳。一字横飞私署侠，书生今见鲁朱家。"}, {"author": "杨寿杓", "title": "酬孙希侠四首 其二", "paragraphs": "早年艺苑识君名，车笠偏逢十载盟。入夜孤灯话瀛海，腾霄双剑跃延平。百攻不破诗坛垒，一笑同尘酒国兵。词赋哀时无小补，江南愁绝庾兰成。"}, {"author": "杨寿杓", "title": "酬孙希侠四首 其三", "paragraphs": "江山涕泪近如何，携手新亭感慨多。世事翻云兼覆雨，人生对酒且当歌。齐梁文藻愁中尽，屈宋幽灵梦里过。贫贱论交须爱惜，黄金无处买烟波。"}, {"author": "杨寿杓", "title": "酬孙希侠四首 其四", "paragraphs": "风云气尽惜须眉，绝业名山未可知。香草美人如我意，薜萝山鬼诵君诗。灵旗相见恒王庙，蜡鼓惊传漂母祠。吾道已非全盛日，万方一概去何之。"}, {"author": "杨寿杓", "title": "送汪赞卿入蜀二首 其一", "paragraphs": "东归海客又西征，景倩登仙是此行。暮雨啼猿夔子国，清霜落木锦官城。山川雄丽还怀古，财赋充余可计赢。莫漫临岐挥别泪，河梁携手感苏卿。"}, {"author": "杨寿杓", "title": "送汪赞卿入蜀二首 其二", "paragraphs": "蓟门云物郁清秋，衣上京尘记小留。西溯长江方客路，南浮沧海是归舟。遥知风义高严武，可有诗情动陆游。听说薛涛笺似锦，数行为寄浣溪头。"}, {"author": "杨寿杓", "title": "岁暮书怀", "paragraphs": "鬻文谁买长门赋，旅食还同退院僧。久客逢年惊腊鼓，怀乡有梦忆春灯。关河落日诗情远，风雪寒霄酒债增。壮志总因愁病减，摩挲雄剑愧吾曾。"}, {"author": "杨寿杓", "title": "对酒三首 其一", "paragraphs": "南山有猛虎，腥风振林木。嗟尔射猎人，负矢穷山谷。虎怒不可撄，撄怒激相扑。韬弓出丛莽，养祸长此族。背麓多农家，问询少鸡畜。东邻老妪子，昨者山下牧。月黑绩灯明，西邻闻夜哭。"}, {"author": "杨寿杓", "title": "对酒三首 其二", "paragraphs": "虮虫处裈间，亦曰此邦国。吮人血与膏，快意五鼎食。昏昏自朝暮，逐逐日蕃息。运尔机械心，竭尔蠕动力。因人以为生，生死在反侧。杀身行自取，蠢哉剥肤贼。"}, {"author": "杨寿杓", "title": "对酒三首 其三", "paragraphs": "信陵佳公子，醇酒而妇人。岂曰无良识，乃自贼其身。孤松蟠霜雪，幽兰发和春。物既贵适性，人亦守吾真。真性一拂戾，质干乃其宾。我行已云倦，所思役风尘。机巧日相接，行路谁为亲。悠悠古人意，俯仰泪沾巾。"}, {"author": "杨寿杓", "title": "登爱宕邱望海示同游黄任轩", "paragraphs": "入山何必深，乘兴偶戾止。天风吹我衣，俯视见城市。地高尘自远，人逸心乃喜。悠然望东海，非曰濠梁比。轻帆小于叶，三五烟波里。浩渺岂无涯，吾道在观水。退坐绿阴中，同证妙明理。斜阳穿树来，幽赖萧萧起。日暮不可留，斯游曷云已。何当买林泉，归去陶潜里。"}, {"author": "杨寿杓", "title": "庚子十月十八日还家志喜", "paragraphs": "累累抵家门，到门不敢入。急呼高堂亲，相见吞声泣。弱妹连呼兄，泪珠抛粒粒。妻子走仓皇，觌面转木立。稚女牵母衣，固问是何客。戚友从外来，奔视气呼吸。都言期汝死，喜极反叹息。环立问京师，指画穷口给。十手莫形容，百口难分析。夜坐道家常，一一从头说。魂惊心不定，往事犹历历。侥幸庆生还，不堪回首忆。"}, {"author": "杨寿杓", "title": "谢公墩", "paragraphs": "滕王高阁岳阳楼，风流文采千万秋。断碑古碣后人抚，于今犹枕寒江流。卓哉东山谢太傅，雅量高致猿鹤俦。有墩东山山之下，松楸累累白云留。白云一去成终古，六朝山色青无主。莫酬太傅霖雨心，剩此东山一抔土。我上谢公墩，旧迹今犹存。江山自今古，烟树瘴朝昏。昔闻魑魅鼎传九，地老天荒鼎未朽。东山遗爱今无他，自古千金一敝帚。我来吊古吐长虹，前人先我寄吟筒。彼阿人斯有古癖，青莲学士王荆公。"}, {"author": "杨寿杓", "title": "项羽井", "paragraphs": "君不见，歌风台，片瓦零落埋蒿莱。又不见，谷城石，草色苔花空一碧。乌江流水咽无声，英雄自是天生成。斩蛇逐鹿一事耳，彼胡为者成功名。昔成功名今画饼，项王莫悲汉莫逞。万里山河四百年，千秋万岁一古井。"}, {"author": "杨寿杓", "title": "易水怀古", "paragraphs": "士不屠龙且屠狗，酣歌日饮燕市酒。丈夫岂易身许人，大义久矣无强秦。易水汤汤漾寒碧，壮士西行髯如戟。白虹夭矫风酸嘶，悲歌已夺秦王魄。樊将军头督亢图，图中有物不盈尺。人头怒目睨匕首，区区不是相如壁。满殿忽闻蛟血腥，惊天霹雳腾秦庭。秦臣大呼王负剑，功败垂成死不暝。柏浪莎中有继起，吁嗟慷慨两侠士。一书韩人一书盗，成败论人宋儒史。千秋莫雪荆卿冤，终古寒风易水汜。"}, {"author": "杨寿杓", "title": "西狩", "paragraphs": "蓟门烟树西风老，中原王气已如扫。黄金台上乌鸦啼，禾黍离离遮古道。道旁父老语行人，此地昨见翠华巡。秋月无光旌旗黑，千旗万骑夜向晨。依稀闻是汉天子，为避匈奴西行此。听说今年夏五月，黄天当立苍天死。妖言蜂起动关中，黄巾如蚁来山东。撤尽藩篱尚骄敌，一战再战不成功。无谋董卓火洛阳，禁城几见成沙场。柱国萧曹谏不录，拥兵产禄死犹狂。势穷理拙难措手，神仙弟子曳兵走。纷纷人自日边来，皆言亲见帝与后。布衣帛冠忙忙行，吞声掩面出西城。与吾所言适相合，干戈从此何时平。回忆当年建邦土，圣神相继更文武。相传八九渐陵夷，中兴以后多鼙鼓。鼙鼓连年至此时，炎炎红日将西驰。前年有牛鸣水底，今年四月雪花垂。天地反常乃告警，沈几观变问为谁。和戎五臣已就戮，骄兵三帅今何之。坐看长城堕万里，铜驼荆棘见于斯。父老言罢我太息，呜呼何以再为国。呜呼何以再为国，或在宵衣与旰食。"}, {"author": "李四光", "title": "失题", "paragraphs": "崎岖五岭路，嗟君从我游。峰峦隐复见，环绕湘水头。风云忽变色，瘴疠蒙金瓯。山兮复何在，石迹耿千秋。"}, {"author": "罗家伦", "title": "种松", "paragraphs": "龙松手植感凄然，待尔参云我白颠。终不羡人种桃李，花开花落是明年。"}, {"author": "蒋介石", "title": "常平站感吟一绝", "paragraphs": "亲率三千子弟兵，鸱鸮未靖此东征。艰难革命成孤愤，挥剑长空涕泪横。"}, {"author": "顾毓琇", "title": "沙坪坝喜闻日寇投降", "paragraphs": "抛却诗囊曾几时，惊人消息耐人思。八年涕泪愁何在，万里江乡梦亦疑。犹喜童心闻捷报，敢忘慈训误归期。明朝巴蜀楼船下，长跪萱闱诉别离。"}, {"author": "梁希", "title": "赠森林系五毕业同学", "paragraphs": "一树青松一少年，葱葱五木碧连天。和烟织就森林字，写在巴山山那边。"}, {"author": "严古津", "title": "有感", "paragraphs": "今夜故园心，柴门月满林。兰根无好土，何处首阳岑。"}, {"author": "严古津", "title": "九日同唐君登粤秀山", "paragraphs": "应俗长辞疾，登山道未孤。逢辰供极目，随意访名图。秋气归黄叶，年光过白驹。古今风尚异，无复插茱萸。"}, {"author": "严古津", "title": "江苏师院谒梦苕师", "paragraphs": "问字过金阊，芸编有故香。佐时愧房杜，余事数同光。灯焰看无尽，江湖道未忘。固应门弟子，双鬓欲苍苍。"}, {"author": "严古津", "title": "苏州天赐庄重谒梦苕师", "paragraphs": "正忆春风帐，驱车过古城。论茶供侍坐，看竹自从行。吴下言夫子，江东阮步兵。龟堂诗万首，笺注喜初成。"}, {"author": "严古津", "title": "赠从周", "paragraphs": "遁迹藁街日，逢君自泰来。半生名士气，一代梓人才。诗自金兰得，舞因玉笛催。珍匋图更好，快我似游哉。"}, {"author": "严古津", "title": "次韵无闻学长贺瞿禅师词问新成", "paragraphs": "词苑开生面，匹夫百世师。彩鸾笺故实，白石谱新词。绿萼当窗发，黄花得句迟。皋桥赁庑者，千载有相知。"}, {"author": "严古津", "title": "题任奂受先生遗稿", "paragraphs": "瓯脱违兵日，玄亭识面初。平生几量屐，身后数行书。悬剑空垄在，钓台陈迹余。渊泾深可致，讲习溯湖居。"}, {"author": "严古津", "title": "题海若寓楼壁", "paragraphs": "秋老入吁嗟，江城览物华。来依高士榻，合驻故人车。近市浮声寂，登楼爽气赊。兰言殊未已，窗外月西斜。"}, {"author": "严古津", "title": "泛海", "paragraphs": "飙轮离外滩，一夜始森漫。四顾无涯岸，浮天波连山。浪花散复合，万古不曾闲。开怀纳宽广，何嫌一躯孱。宦游从此始，差胜善闭关。"}, {"author": "严古津", "title": "记梦", "paragraphs": "自我来粤东，竟夕守凡庸。离奇记昨夜，梦中入闹红。汀师手玉轴，上署董思翁。咐嘱时时习，莫负胡瘖公。梦回月如洗，感激涕无从。自公返仙府，我亦频飘蓬。分布诸采色，非专难为功。我沐犹尚可，奈何须春风。"}, {"author": "严古津", "title": "题壁", "paragraphs": "曲渚回塘古佛寺，庐山尊者亦吾师。佛前灯火窗前月，红树青山有一时。"}, {"author": "严古津", "title": "水绘怀古二首 其一", "paragraphs": "明月桐桥已渺然，依稀楼阁认当年。一时名士邀游地，付与荒凉照落边。"}, {"author": "严古津", "title": "水绘怀古二首 其二", "paragraphs": "斜阳衰草影梅庵，明月侯门太不堪。莫话伤心前代事，落花时节又江南。"}, {"author": "严古津", "title": "杂诗二首 其一", "paragraphs": "木樨花外白蘋秋，冰簟平铺百尺楼。夜夜金风凉似水，不须辛苦笑牵牛。"}, {"author": "严古津", "title": "杂诗二首 其二", "paragraphs": "银河迢递不胜愁，夜色苍凉玉露秋。愧负人间多少事，西风扶病上江楼。"}, {"author": "严古津", "title": "闲居", "paragraphs": "偶寻幽趣到柴关，淡淡黄花傍水湾。白荻丹枫相掩映，夕阳红过小亭间。"}, {"author": "严古津", "title": "杂感", "paragraphs": "最爱林塘景色清，春风一路马蹄轻。含情怕说明年事，忍笑还呼旧日名。隔烟犹摇红烛影，凭栏试听玉箫声。桃花无奈清明雨，待得郎来咏落英。"}, {"author": "严古津", "title": "咏菊", "paragraphs": "隐隐南山对草堂，秋来佳色傲春光。野人篱落三更月，青女高寒一夜霜。帘底凭谁怜瘦影，樽前且自挹幽芳。早从绚烂归平淡，正好餐英洗俗肠。"}, {"author": "严古津", "title": "西崦", "paragraphs": "杨柳如烟山绕村，春来清景似桃源。青藤老屋杨家宅，中有幽人可晤言。"}, {"author": "严古津", "title": "送金君归吴江", "paragraphs": "驹隙流光思悄然，申江几度别离天。远山浓翠情何限，开尽榴花又一年。"}, {"author": "严古津", "title": "夏初日有怀心国", "paragraphs": "放学人归六月初，香风开遍碧芙蕖。相思迢递经年别，难寄停云一纸书。"}, {"author": "严古津", "title": "春日", "paragraphs": "又见风光一半春，江南二月柳条新。流莺绕树声犹涩，远岭浮青色渐匀。"}, {"author": "严古津", "title": "苏州别吴鹤望昆弟", "paragraphs": "鹤舞桥边折柳枝，吴门风雨得归迟。不须更待中年近，已是情怀作恶时。"}, {"author": "严古津", "title": "悼郭文蘅二首 其一", "paragraphs": "春来海上一樽同，今日思君万事空。欲吊故人归不得，碧梧零落又秋风。"}, {"author": "严古津", "title": "悼郭文蘅二首 其二", "paragraphs": "曾记梁溪一泛舟，甲兵此日未全休。泉台絮酒何由达，独立斜阳泪自流。"}, {"author": "严古津", "title": "广州寿芷田大兄五十", "paragraphs": "宦辙东西不计年，长公揽揆占春先。梅花笛里频添酒，合把罗浮抵惠泉。"}, {"author": "严古津", "title": "夜泛珠江", "paragraphs": "雾隔帘栊月堕烟，海珠桥影压江天。谁知疑雨疑云处，不在峰头在水边。"}, {"author": "严古津", "title": "呈慰苍伯", "paragraphs": "一年强半在天涯，岁晚行人合抵家。谁似阮公清兴好，不辞风雪访梅花。"}, {"author": "严古津", "title": "慰苍祖伯周年祭", "paragraphs": "江南重见杏花开，无复新诗林下来。凉雨荒烟作寒食，非关邻笛有余哀。"}, {"author": "严古津", "title": "呈瞿禅师", "paragraphs": "逃秦尚有未烧书，门外容停问字车。长记绿杨风雨夕，一灯如豆见公初。"}, {"author": "严古津", "title": "赠粤秀山刘道士二首 其一", "paragraphs": "上清沦谪不须嗟，好换霜袍上鹿车。今日越王台下路，看花兼到赤松家。"}, {"author": "严古津", "title": "赠粤秀山刘道士二首 其二", "paragraphs": "仙人自古好楼居，午夜焚香读道书。一勺曹源才饮了，又来阆苑挹清虚。"}, {"author": "严古津", "title": "珠江酒楼春望", "paragraphs": "红棉糁絮酒旗斜，消受南楼一饼茶。江上新愁云吐月，山中旧感鸟衔花。百年草草身多病，万里迢迢宦即家。不尽普贤行愿在，此生未合老烟霞。"}, {"author": "严古津", "title": "题焦山图", "paragraphs": "松风肃肃白云轻，妙手丹青焕眼明。记得当年秋尽日，山堂撰杖听江声。"}, {"author": "严古津", "title": "呈瑗仲师", "paragraphs": "春日林际讲时钟，多少英才入彀中。自有经纶堪命世，被人强唤作文雄。"}, {"author": "严古津", "title": "怀春日惠山", "paragraphs": "香塍五里绿云遮，滚滚东风弄菜花。不待莼鲈归意动，难忘锡谷煮春茶。"}, {"author": "严古津", "title": "追念名山师", "paragraphs": "春风吹泪十经秋，清节阳湖第一流。我若得师名士气，悔教理学不低头。"}, {"author": "严古津", "title": "题海若画菊", "paragraphs": "偷闲小集故人家，午后新醅午后茶。尚有当年余习在，醉题黄菊几行斜。"}, {"author": "严古津", "title": "秋尽日同海若看菊锡山", "paragraphs": "傲霜开遍此山崖，浅白轻黄留紫霞。长记汪伦同一赏，夕阳人影淡于花。"}, {"author": "严古津", "title": "青山寺题壁二首 其一", "paragraphs": "白道萦回第几湾，山僧应识此孱颜。梁园故客虽多病，看到斜阳尚倚栏。"}, {"author": "严古津", "title": "青山寺题壁二首 其二", "paragraphs": "游目青青四面峰，伹年曾此渡严冬。即今未免余情绕，残梦初回闻晓钟。"}, {"author": "严古津", "title": "题海若万卷楼茗话图", "paragraphs": "尤公祠下诗难好，陆子泉边意犹加。今日春光多淡荡，故人坐我卖茶家。"}, {"author": "严古津", "title": "赠汪海若", "paragraphs": "漫道寺南酒可斟，言谈绝倒见同心。定庵词句南田画，曾与汪伦一榻吟。"}, {"author": "严古津", "title": "题海若画", "paragraphs": "古渎当门日夜流，皋桥赁屋老春秋。寻常一样图中景，红了樱桃白了头。"}, {"author": "严古津", "title": "文朴叔属题安镇送别图", "paragraphs": "征途行色画初成，衢路轻车落日明。不是故人重惜别，此山何事忽生情。"}, {"author": "严古津", "title": "珠江晓行见梅花二首 其一", "paragraphs": "宿雾初开日未高，清溪一道暗通潮。梅花竹里吹香久，踏过前村第几桥。"}, {"author": "严古津", "title": "珠江晓行见梅花二首 其二", "paragraphs": "年来淡荡送生涯，桥畔寻香得句赊。何必罗浮香海好，天心只在一枝花。"}, {"author": "严古津", "title": "怀其庸", "paragraphs": "黄叶村中有故居，秋来风味忆鲈鱼。白头犹作春明客，不负门多问字车。"}, {"author": "严古津", "title": "陶翁属题从周画芝兰室图", "paragraphs": "岭海归来又几春，一廛近市有芳邻。玉堂富贵当年事，丈室芝兰现在身。屋角梅花差可拟，箧中文物自堪珍。何须更溯痴翁笔，妙手丹青见故人。"}, {"author": "严古津", "title": "过茹经堂二首 其一", "paragraphs": "碧瓦朱栏映柳黄，水光泛潋入回廊。伏生老死遗经尽，重过青山吊影堂。"}, {"author": "严古津", "title": "过茹经堂二首 其二", "paragraphs": "松篁堂榭夜窗虚，小子低回此故居。人事自生今日意，不须重话老尚书。"}, {"author": "严古津", "title": "闻其庸游雁荡山赋此却寄", "paragraphs": "杖头自挂百钱游，回雁峰前得纵眸。我有胜情无胜具，坐令合眼梦龙湫。"}, {"author": "严古津", "title": "诸健翁嘱题太湖小景", "paragraphs": "大圆镜里没遮拦，日日征帆往复还。何用乘槎沧海去，具区亦自有神仙。"}, {"author": "严古津", "title": "同唐锡陆庄北秀湖游春二首 其一", "paragraphs": "春风吹绿遍山崖，丛竹留阴听煮茶。度密穿青等闲事，撩人无奈海棠花。"}, {"author": "严古津", "title": "同唐锡陆庄北秀湖游春二首 其二", "paragraphs": "逝水流光鬓欲苍，冶春仍入少年行。无钱有疾君休问，自分平生似两当。"}, {"author": "严古津", "title": "题其庸先生葡萄画二首 其一", "paragraphs": "天工开物此云腴，得共糟床注酒觚。万劫风飙吹不落，青藤画里买明珠。"}, {"author": "严古津", "title": "题其庸先生葡萄画二首 其二", "paragraphs": "貌出绿珠倩影斜，为君稽古倒流沙。当年万里封侯者，携得此君入汉家。"}, {"author": "严古津", "title": "题从周画二首 其一 牡丹", "paragraphs": "点染轻纨一样红，了知人事即天工。南强北胜君休问，认取黄荃富贵风。"}, {"author": "严古津", "title": "题从周画二首 其二 山茶", "paragraphs": "一树亭亭隔绛纱，骚人弄笔费才华。新妆月晕燕支色，合把名姝喻此花。"}, {"author": "严古津", "title": "海上遇叔平", "paragraphs": "半壁河山付劫灰，忽逢旧雨好传杯。琉璃琐尾申江上，不是吟鞭揽胜来。"}, {"author": "严古津", "title": "追悼叔平", "paragraphs": "云海相望阙寄声，投金濑畔有哀音。生刍一束无由达，欲哭秋坟宿草生。"}, {"author": "严古津", "title": "怀人绝句十六首 其一 瑗仲师", "paragraphs": "文体江河万古流，迩来应白九分头。既今明我长相忆，入梦吴淞百尺楼。"}, {"author": "严古津", "title": "怀人绝句十六首 其二 瞿髯师", "paragraphs": "缝月裁云意度深，曾教樱海播词名。里湖水面风荷举，肯貌云鬓付小生。"}, {"author": "严古津", "title": "怀人绝句十六首 其三 梦苕师", "paragraphs": "清风朗月未模糊，记得当头侍酒壶。认取词人情话好，前身泗水一潜夫。"}, {"author": "严古津", "title": "怀人绝句十六首 其四 宛春师", "paragraphs": "葛岭高居几度霜，春风词笔写钟王。难忘海上分离日，记入湖州弟子行。"}, {"author": "严古津", "title": "怀人绝句十六首 其五 汉侯丈", "paragraphs": "牙刻年年留手痕，印人铁笔别开门。须弥芥子谁摩说，目击应知道验存。"}, {"author": "严古津", "title": "怀人绝句十六首 其六 仲道丈", "paragraphs": "门外琴河水漫流，秋风乘兴弄扁舟。商量旧学新来少，腹痛曹公过鳞楼。"}, {"author": "严古津", "title": "怀人绝句十六首 其七 小山先生", "paragraphs": "江头把酒细论文，师友相兼合是君。一样怀人并得句，陶潜卷里有停云。"}, {"author": "严古津", "title": "怀人绝句十六首 其八 祥耀", "paragraphs": "万里相思一见难，鸣廊风雨荔枝丹。故人梦路如相访，摩诘斋居五月寒。"}, {"author": "严古津", "title": "怀人绝句十六首 其九 从周", "paragraphs": "伐木丁丁乌自呼，湘兰楚竹画相娱。别来几见当头月，望断长天雁字无。"}, {"author": "严古津", "title": "怀人绝句十六首 其十 其庸", "paragraphs": "故人蓦直返长安，万水千山侧帽看。昨夜故园深积雪，右军书札戒凝寒。"}, {"author": "严古津", "title": "怀人绝句十六首 其十一 无闻", "paragraphs": "清纱步障忆挑灯，道蕴谈锋我自膺。今日人衰才易尽，相逢恐作哑羊僧。"}, {"author": "严古津", "title": "怀人绝句十六首 其十二 徵殷", "paragraphs": "中表情深有宋侯，新来应是释幽忧。金陵好景今堪画，秋老钟山归叶楼。"}, {"author": "严古津", "title": "怀人绝句十六首 其十三 纪群", "paragraphs": "皋桥赁庑老生涯，铁网珊瑚未足夸。珍重闺中传粉本，一枝花影自名家。"}, {"author": "严古津", "title": "怀人绝句十六首 其十四 文朴叔", "paragraphs": "为有名言日出新，侯生梅壮性情真。劝君且下南禅寺，莫作庐山社里人。"}, {"author": "严古津", "title": "怀人绝句十六首 其十五 可元", "paragraphs": "淮流一棹去匆匆，鼠尾松煤老画工。记得当年初夏日，水边石上坐从容。"}, {"author": "严古津", "title": "怀人绝句十六首 其十六 永康", "paragraphs": "老我行骸似病梅，慰来三径长荒苔。一年一度劳存问，正是行人万里回。"}, {"author": "严古津", "title": "惠山看木樨二首 其一", "paragraphs": "飘然节杖过芦塘，迎面林峦叶未黄。一任池荷摇落尽，金风为送木樨香。"}, {"author": "严古津", "title": "惠山看木樨二首 其二", "paragraphs": "抱疾犹能咏小诗，饮泉冷暖自家知。长安陌上花经眼，惜取南山桂一枝。"}, {"author": "严古津", "title": "惠山试泉", "paragraphs": "春风竹里飏轻烟，团月何曾活火煎。老去方知味无味，军持一勺故山泉。"}, {"author": "严古津", "title": "简辛眉兼示位东", "paragraphs": "春风蓬巷迓君时，重见江郎鬓有丝。别有一言赠知己，梅花虽好莫题诗。"}, {"author": "严古津", "title": "甲寅五月湖上谒瞿禅师伉俪二首 其一", "paragraphs": "文园消息石榴红，排送青苍葛岭松。头白门生重问道，三层阁下拜方瞳。"}, {"author": "严古津", "title": "甲寅五月湖上谒瞿禅师伉俪二首 其二", "paragraphs": "火衰水劣此孱颜，聩面西湖豹一斑。尚待扁舟浮笠泽，飘然携我上遥山。"}, {"author": "严古津", "title": "题无闻学长画荷", "paragraphs": "葛洪井畔答形神，道古桥头问火薪。貌得秋荷花似雪，水云影里认前身。"}, {"author": "严古津", "title": "简志钧", "paragraphs": "徂年顾我忆匆匆，犹胜山阴一棹风。籀史申江新札记，爱君乡学继云松。"}, {"author": "严古津", "title": "题无闻学长藉花图", "paragraphs": "彩鸾弄笔向窗明，一幅藕花取意成。记得南湖相见面，香风五月过临平。"}, {"author": "严古津", "title": "戴君行之嘱题其师季今啬溪山无尽长卷二首 其一", "paragraphs": "高柳门前候起居，贞元朝士记相呼。铢衣拂后今何世，无尽溪山剩画图。"}, {"author": "严古津", "title": "戴君行之嘱题其师季今啬溪山无尽长卷二首 其二", "paragraphs": "画禅三昧孰闻持，喜尔传灯有本师。为道近来常日损，烟云还助我题诗。"}, {"author": "严古津", "title": "和君玉辛夷之作", "paragraphs": "邻女窥墙似有情，潘郎入市路人倾。东皇未许春阴散，衬出辛夷一树明。"}, {"author": "严古津", "title": "赠君玉", "paragraphs": "荆门昼掩足于怀，倚仗看山每日斜。闻道葛翁还度世，移花未必为丹砂。"}, {"author": "严古津", "title": "癸丑五月朔，侍梦苕师游网师园观古柏既呈，兼简从周二首 其一", "paragraphs": "矫若游龙更老苍，网师池上饱经霜。同来不见花临砌，近午轻风古板香。"}, {"author": "严古津", "title": "癸丑五月朔，侍梦苕师游网师园观古柏既呈，兼简从周二首 其二", "paragraphs": "水石清幽小辋川，重寻旧迹未茫然。桃花红过黄梅熟，离相来参柏子禅。"}, {"author": "严古津", "title": "望江南 为祥云先生题戴行之画遇园春兰", "paragraphs": "看蛱蝶，栩栩过邻墙。报道春兰花正发，丹心应似素心香。写照拟清湘。"}, {"author": "严古津", "title": "南歌子", "paragraphs": "曲岸人初静，高楼月乍生。青天碧海夜云轻。何处好风吹送、洞箫声。山色吟难尽，溪光画不成。杂花生树啭黄莺。又是一年春好、近清明。"}, {"author": "黄仁基", "title": "寒夜游能仁寺赠西上人 其二", "paragraphs": "蔬饭相招佛阁清，寒山原不近诗名。何时为我琴横膝，并入松风万壑声。"}, {"author": "孙保圻", "title": "题画", "paragraphs": "一角危楼隐翠岚，夕阳红树写秋寒。西风吹袂余应健，自向清溪理钓竿。"}, {"author": "孙保圻", "title": "闻著涒社重开之讯喜而有作二首 其一", "paragraphs": "笔花璀璨尽豪英，携手鸡坛迭主盟。沟壑未填宁有幸，江河不废各争鸣。商量旧学成新癖，依附名流老此生。南望伤心兵气满，梦华何日醒春明。"}, {"author": "孙保圻", "title": "闻著涒社重开之讯喜而有作二首 其二", "paragraphs": "觞咏联翩似昔时，风人结习或非痴。同扶文运称神契，尽有诗篇示故知。八表云龙觇角逐，一时星凤炫瑰奇。病风中酒余今日，莫负韶光怨别离。"}, {"author": "孙保圻", "title": "黎宋卿至京次少楠韵", "paragraphs": "战苦时危喜健存，独抒宏议动乾坤。朝天剑佩趋金阙，出塞旌旗照玉门。三户亡秦余碧血，一篇诅楚有冤魂。他年仙迹题黄鹤，芳草晴川不忍论。"}, {"author": "孙保圻", "title": "游天坛古物陈刊所有感次少楠韵", "paragraphs": "金泥玉检照千春，掩泪摩挲感旧人。呼吸犹疑通帝座，萧闲且自斗吟身。参天松柏拿云健，涌地廔台积雪匀。昔日森严今坦荡，不堪归路及风尘。"}, {"author": "孙保圻", "title": "次少楠韵颂莱翼牟履之蔚如同作二首 其一", "paragraphs": "青禽西去渺难期，帘外轻寒恻恻悲。抱月飘烟虚怅望，翻云覆雨费猜疑。双心渐渐同灰冷，两鬓萧萧有镜知。十二瑶台天样远，几时碧落更镌碑。"}, {"author": "孙保圻", "title": "次少楠韵颂莱翼牟履之蔚如同作二首 其二", "paragraphs": "凄绝垆边犊鼻裈，不甘垂老过侯门。闲心漫记琴三叠，笑口难开酒一樽。时运苍凉知己少，文章慷慨几人存。年来消渴多愁病，苦忆江南欲断魂。"}, {"author": "孙保圻", "title": "闻祀孔之命次遗山年字韵道意", "paragraphs": "庚子横经拜昔年，达人明德异狂禅。九州兕虎空留劫，一代虫鱼笑草玄。日月无伤何复尔，江河不废自岿然。凄皇惟有哀时泪，道统千秋岂浪传。"}, {"author": "孙保圻", "title": "咏史同少楠次遗山流字韵", "paragraphs": "愧作人间第二流，凤声缥缈过南楼。德辉几见翔千仞，人物原来等一邱。放胆文章空费泪，捧心颦态岂宜秋。风波不怨菱枝弱，浪说潇湘胜帝州。"}, {"author": "孙保圻", "title": "有感", "paragraphs": "治世能臣一喟然，汝南月旦信无偏。目中余子嗤公等，腹内容卿逊昔贤。飞语巧偷鹦鹉舌，庾词捷悟凤鸾笺。金床高坐传天语，鸡犬原来易得仙。"}, {"author": "孙保圻", "title": "无题四首翼牟颂莱蔚如履之同作四首 其一", "paragraphs": "凤城东去析津桥，车走雷声易寂寥。离合神光和梦幻，死生消息与天遥。谁将秋月连吴质，不藉春风锁小乔。偶忆旧时歌舞地，十年薄幸总魂销。"}, {"author": "孙保圻", "title": "无题四首翼牟颂莱蔚如履之同作四首 其二", "paragraphs": "媚眼曾窥宋玉墙，恩情中道讵全忘。星辰昨夜羞回首，云雨终宵枉断肠。瞥见鹜鸿萌故态，误逢飞燕斗新妆。潇湘灵气今何在，半是分明半渺茫。"}, {"author": "孙保圻", "title": "无题四首翼牟颂莱蔚如履之同作四首 其三", "paragraphs": "犀心一点未容通，屈戍牢钩赋恼公。仙侣由来思跨凤，美人何事便成虹。夜行风路伤胡月，春老烟霞别汉宫。漫许麻姑工狡狯，可怜人似可怜虫。"}, {"author": "孙保圻", "title": "无题四首翼牟颂莱蔚如履之同作四首 其四", "paragraphs": "云车风马返瑶京，绝艳惊才仔细评。红袖添香传韵事，黄衫挟弹起欢声。鸳鸯迟暮偏多劫，鹦鹉聪明或早生。只恨洪崖肩未柏，何时附鹤再相迎。"}, {"author": "孙保圻", "title": "前诗意犹未尽再赋四首 其一", "paragraphs": "蛾拂明灯竟自煎，枉将钗股拔尊前。霞骈一去无消息，风烛孤摇更可怜。紫玉化烟成隔世，黄金然桂惜流年。芳馨何处闻骚怨，翡翠衾寒怅独眠。"}, {"author": "孙保圻", "title": "前诗意犹未尽再赋四首 其二", "paragraphs": "入时眉黛斗丰姿，撒手人天悔已迟。裙皱留仙嗤赵姊，袜尘赋艳感陈思。六张五角终疑梦，一抹双心又费词。凄绝春江花月夜，泪痕狼藉湿胭脂。"}, {"author": "孙保圻", "title": "前诗意犹未尽再赋四首 其三", "paragraphs": "村围杨柳起秋声，来自青山玄碧城。欲话因缘防误我，若论放诞那如卿。非烟非雾知何夕，为雨为云老此生。底事芳踪惊妒眼，独留一剑答深情。"}, {"author": "孙保圻", "title": "前诗意犹未尽再赋四首 其四", "paragraphs": "意外欢娱意外愁，飞轮脱辐断绸缪。双眸愧识金银气，一面难消粉黛羞。未必佳人皆薄命，浪传夫婿可封侯。蓬莱别有游仙路，乱箭沉沉碧汉秋。"}, {"author": "孙保圻", "title": "蜷公以癸丑岁除都门感事二首见示依韵奉和二首 其一", "paragraphs": "飘泊天涯岁又除，此生无分得安居。市声百閧趋残夜，世事千般付太虚。红烛犹酬司命酒，黄金难觅计然书。钟鸣漏尽诗谁祭，词客高怀愧不如。"}, {"author": "孙保圻", "title": "蜷公以癸丑岁除都门感事二首见示依韵奉和二首 其二", "paragraphs": "岁时风土感沧桑，未买痴呆鬓已苍。坐阅风云余扰扰，忽惊岁月去堂堂。江东兵气忧青犊，河北音书断白狼。一棹五湖归未得，姑将镜听卜行藏。"}, {"author": "孙保圻", "title": "陶璞青将军专祠新成感赋", "paragraphs": "八翼冲霄事窈冥，望中风景似新亭。江山时凛英雄气，兵火宵沉上将星。乱世恩仇淆黑白，平生勋业炳丹青。危栏袖手谈兴废，破阵军歌未忍听。"}, {"author": "孙保圻", "title": "夜坐", "paragraphs": "闭关寐坐感萧寒，事到中年易寡欢。一局未枯仙已去，百身无恤死偏难。折腰岂但羞元亮，拥鼻犹能学谢安。旅食京华何所恋，故人差喜尽弹冠。"}, {"author": "孙保圻", "title": "寄玉裁京师二首 其一", "paragraphs": "影事斜街认紫樱，云骈北返我西征。中箱窃写骖鸾录，箫管虚调引凤声。离合悲欢诚有数，瘦肥冷暖总关情。何时小酌凉州酒，同倚雕栏听晓莺。"}, {"author": "孙保圻", "title": "寄玉裁京师二首 其二", "paragraphs": "萝屋深灯共起居，风光细腻洵非虚。故人别绪三年后，神女生涯一梦余。锦瑟身材应未改，玉楼眉样近何如。微之薄倖偏相忆，管领春风薛校书。"}, {"author": "孙保圻", "title": "三月二日夜大风雨响晨始止", "paragraphs": "雨晦风潇静掩关，草堂高卧足痴顽。十年梦醒人初老，三月春残客未还。灌木成阴疑展幕，湿云如絮欲迷山。噪晴偶有雕陵鹊，起对溪流一破颜。"}, {"author": "孙保圻", "title": "看山", "paragraphs": "日夕看山爱鸟机，国门一别故人稀。烟笼浅水花光活，雨过春堤草色肥。地僻惜违情褉约，林深喜见乱莺飞。劳生幸许寻丘壑，莫更缁尘涴素衣。"}, {"author": "孙保圻", "title": "上巳后二日风雨又作", "paragraphs": "异地幽居似故园，连宵风雨苦豗喧。世丁多难兵应洗，人怯新寒酒自温。万绿扫天疑迸力，残红满地总销魂。当门一鉴清如许，倒映遥峰作吐吞。"}, {"author": "孙保圻", "title": "题铜官感旧图二首 其一", "paragraphs": "江风飒飒水差差，百感中来鬓已丝。鼓角犹疑飞动意，琴樽终到寂寥时。手援天下功无右，身老兵间数自奇。木坏山颓同一瞬，不堪吹笛过桓伊。"}, {"author": "孙保圻", "title": "题铜官感旧图二首 其二", "paragraphs": "名吏循儒合传成，披图省识昔年情。鸢肩空赋从军乐，鹢鸟时闻杀贼声。鲁难惊心伤后死，湘波照影惜平生。同舟共济知谁喻，独对横流泪暗倾。"}, {"author": "孙保圻", "title": "殷先生云翔七十冥寿", "paragraphs": "冠冕南州老逸民，温醇德器信无伦。小儒破道宁为伍，大雅扶轮有此人。三户亡秦余战伐，九军哀郢益酸辛。少徽陨后风流尽，凄绝寒泉荐菊辰。"}, {"author": "孙保圻", "title": "都门秋感十首 其一", "paragraphs": "繁华转眼忽凄凉，十载春明旧梦长。破碎河山余战伐，艰难家国费平章。固知遐举终无翼，谁信横行别有肠。欲赋阿房存直笔，离宫三六黯斜阳。"}, {"author": "孙保圻", "title": "都门秋感十首 其二", "paragraphs": "垂老闲居促酒杯，高吟肺腑策安危。仙山绝少延龄药，要路偏多没字碑。射虎斩蛟思作健，搏牛破虱悔难追。庭柯槭槭风嘶叶，爽气西来偶展眉。"}, {"author": "孙保圻", "title": "都门秋感十首 其三", "paragraphs": "星象惊传易紫宫，孱王下殿走匆匆。玺归日角谋何急，车隐雷声路未通。麦子苍黄同去国，将军跋扈胜临戎。他年天宝谈遗事，尽付停觞一叹中。"}, {"author": "孙保圻", "title": "都门秋感十首 其四", "paragraphs": "谤书盈箧讵全诬，竿木逢场且自娱。安石本来多执拗，吕端何事不糊涂。姓名阑入轩渠录，面目长留鬼趣图。礼教非为吾辈设，夜深宝气烛天无。"}, {"author": "孙保圻", "title": "都门秋感十首 其五", "paragraphs": "故人相聚庆弹冠，掩袂羞将仕路看。窗下瑶缄烦记室，案前玉貌得伶官。董龙果是何鸡狗，凡鸟焉能拟凤鸾。一样人才分九等，兰台著录几曾宽。"}, {"author": "孙保圻", "title": "都门秋感十首 其六", "paragraphs": "人世无垆铸横财，身如槁木意寒灰。公田亦作埋忧地，郎署难寻避债台。乞食黔敖知不免，忍饥方朔有余哀。微闻府主多豪兴，犹斥千金买笑来。"}, {"author": "孙保圻", "title": "都门秋感十首 其七", "paragraphs": "十万貔貅各控弦，登坛诸将未华颠。势能举足分轻重，事贵当机审后先。割据早膺藩镇祸，乱离尤甚广明年。祖生空具澄清志，怅望中原缓着鞭。"}, {"author": "孙保圻", "title": "都门秋感十首 其八", "paragraphs": "南辕北辙斗心兵，柯烂坪枯劫已成。戴月披星劳往复，翻云覆雨见平生。文章互述销魂语，才辩同听抚掌声。横槊赋诗何意态，汉家法度岂容更。"}, {"author": "孙保圻", "title": "都门秋感十首 其九", "paragraphs": "万里经行若户庭，乘槎海客喜谈瀛。白衣苍狗须观变，清酒黄龙易败盟。怀璧漫投君子国，揽祛曾至化人城。青禽昨报新消息，魑魅潜窥近两京。"}, {"author": "孙保圻", "title": "都门秋感十首 其十", "paragraphs": "白榆风起晚鸦啼，银汉红墙路转迷。仙遇姮娥工顾兔，怪穷温峤愧燃犀。萧萧易水初闻筑，荡荡天门未可梯。吾意蹉跎聊自诡，商歌一振五云西。"}, {"author": "孙保圻", "title": "题薛依庸画册", "paragraphs": "零乱春愁搅酒醒，万花绕笔吐芳馨。心源直接瓯香馆，神物宜归墨妙亭。瑶想琼思工点染，风枝露叶写娉婷。如何江左丹青手，犹隐金门作岁星。"}, {"author": "孙保圻", "title": "寓斋小隐翌晨简亮伯亲家", "paragraphs": "龙性依然未可驯，尊前想见剩闲身。论文不袭皮毛语，结契真如肺腑亲。绝塞初归怀棣萼，故园回望感荆榛。兰成莫赋江南赋，且惜芳菲醉好春。"}, {"author": "孙保圻", "title": "再简亮翁", "paragraphs": "京尘染袂鬓成丝，天厌斯文已可知。性喜谈兵常草檄，年当垂老益工诗。六州铸错期谁喻，四海论交惜我迟。红豆又闻分异种，斗杯堂畔一相思。"}, {"author": "孙保圻", "title": "题张召棠将军倚剑看山图", "paragraphs": "辽左旌旗妙指挥，故山草木识神威。龙泉出狭称知己，鸟道穿云倦落晖。幕府风流谁比数，林峦佳胜欲忘归。横磨十万雄心在，伫看长驱鲜铁围。"}, {"author": "孙保圻", "title": "赠陈佩忍", "paragraphs": "笔如干莫口悬河，直道难容语岂讹。睥睨九州余子少，喧豗四座酒人多。歌闻燕市声何壮，梦落吴江水始波。萍合无端聊尽醉，自惭双鬓六成皤。"}, {"author": "孙保圻", "title": "何寿目先生挽词四首 其一", "paragraphs": "春意阑珊静掩门，又歌楚些与招魂。千秋相许怀风义，百感纷来迸泪痕。身后是非今日定，眼中耄旧几人存。轻车偶指城东路，往事凄迷未忍论。"}, {"author": "孙保圻", "title": "何寿目先生挽词四首 其二", "paragraphs": "评亭学术睨时贤，别有伤心在莽年。吾道终穷深自惜，国忧到此本难全。麟吁凤叹低回地，鹤化鸾讹黯淡天。王粲他乡悲体弱，欲追言笑隔重泉。"}, {"author": "孙保圻", "title": "何寿目先生挽词四首 其三", "paragraphs": "玉堂仙梦已荒凉，一殿灵光送夕阳。大鸟共哀杨太尉，醉龙长卧蔡中郎。官声江左知常好，儒效人间恐遂亡。悟得浮生真草草，驻颜何处觅神方。"}, {"author": "孙保圻", "title": "何寿目先生挽词四首 其四", "paragraphs": "义熙甲子记先朝，劲节森然独后凋。蜀道烽烟犹照夜，谢庭兰玉总凌霄。翻云覆雨心同死，注海倾河痛未消。市上筑声多慷慨，且携絮酒奠松寮。"}, {"author": "孙保圻", "title": "挽钱祖耄姑丈二首 其一", "paragraphs": "兵戈送老梦琼瑰，万恨无端掩夜台。别有闲情忘仕宦，稍传高致在俳诙。时衰史亦尊游侠，道广门尤集异才。回望乡关余一恸，灵光突兀竟先摧。"}, {"author": "孙保圻", "title": "挽钱祖耄姑丈二首 其二", "paragraphs": "少日从姑分最亲，履綦泯绝隔音尘。神方未验陶宏景，占貌空怀杜子春。悲恋龙髯心上事，崚嶒犀角眼中人。年来旧德多凋丧，愧剩飘零不肖身。"}, {"author": "孙保圻", "title": "海若社兄五十生日三首 其一", "paragraphs": "草堂灯火集嘉宾，臈鼓声喧揽揆辰。意气飞腾征寿相，文词敏妙本天真。幸同元白称知己，夙信光黄有异人。抽得闲身开笑口，软红尘外种灵椿。"}, {"author": "孙保圻", "title": "海若社兄五十生日三首 其二", "paragraphs": "高岁花砖入木天，丰姿濯濯想当年。金銮密记三千牍，锦瑟常调五十弦。曾建义旗光汉族，独登议席抗时贤。文儒武侠闻明久，却被人间唤谪仙。"}, {"author": "孙保圻", "title": "海若社兄五十生日三首 其三", "paragraphs": "灵枢真诰性兼通，别悟禅机字佛工。嗜酒或能追阮籍，饮茶毕竟胜卢仝。武昌鱼美思乡味，洛下鹃啼慨世风。驻景岂无神术在，即论百岁日方中。"}, {"author": "孙保圻", "title": "题郑小坡冷红簃填词图", "paragraphs": "通家旧谊忆生前，惘惘披图亦自怜。词客精魂应识我，遗民踪迹久疑仙。沉吟不尽弥天意，萧瑟犹传去国年。一卷樵风留俊赏，闻歌空吊柳屯田。"}, {"author": "孙保圻", "title": "和李耀戡元日诗韵", "paragraphs": "祭罢诗篇鹊噪晨，喜闻吉语慰闲身。名高河北军中将，句似江西社里人。跃骏弯强犹作健，窥鸾写韵未羞贫。梅花四壁回春气，且饮屠苏避庾尘。"}, {"author": "孙保圻", "title": "步昀谷朝字韵", "paragraphs": "花气氤氲晚胜朝，清明时节兴偏饶。香凝台榭闻私语，春锁园林喜独谣。红烛疏帘燕市酒，东风明月凤城箫。鬓丝如许归何日，佳景当前未寂寥。"}, {"author": "孙保圻", "title": "释戡招饮无边萼庵并示新诗依韵赋谢", "paragraphs": "痴顽如故鬓霜新，愧负樽前现在身。花气袭衣初送暖，尘颜得酒易回春。窥园岂遂无佳处，惊座时闻集异宾。说剑谈诗犹未倦，生年何必问周秦。"}, {"author": "孙保圻", "title": "薛南溟挽词二首 其一", "paragraphs": "智囊樗里久钦迟，一别无归系去思。攻错自惭年少事，荒寒竟到日斜时。交期累世逾胶漆，保障何人治茧丝。渍酒束刍聊尽意，为君和泪写哀辞。"}, {"author": "孙保圻", "title": "薛南溟挽词二首 其二", "paragraphs": "飘瞥流光去似烟，义旗张楚幸随肩。吏材天授征兴颂，耆旧星稀惜此贤。医国有方传子弟，登瀛无路觅神仙。细推运化参生理，我亦婆娑近暮年。"}, {"author": "孙保圻", "title": "吴冠岱挽词", "paragraphs": "行芳志洁鬓毛斑，华表招魂去不还。妙画通灵无敌手，清谈有味稍开颜。声名日下荀鸣鹤，身世江南庚子山。回溯交游伤永逝，秋灯黯黯雨潺潺。"}, {"author": "孙保圻", "title": "子屏仁弟将往扶桑忽有悼亡之痛赋诗为唁", "paragraphs": "凌晓岁空阶，疏雨滋苔碧。炎气收郁蒸，秋光更明婳。宾雁从南来，云间落寸帙。披览未终篇，怆然泪栖睫。何意旧共学，昊天又降割。潘令赋悼亡，鬓丝青未白。流飔袭虚帏，遗挂映素壁。欢会俱有期，精魂渺无迹。长叹忆佳侣，奋飞鲜羽翮。画兰靳久芳，黄杨易逢厄。昔为偕老言，今若远行客。锦瑟五十弦，弦僵桂亦裂。沉忧据中心，生鉴婴至极。我曾鼓壮缶，茹痛破肝膈。迢迢八九年，辗转不能释。非关嫟燕私，誉妇具奇癖。登山恸伯兴，绳床老摩诘。此不用吾情，他事安足责。呜呼境萧索，家国同一辙。子虽常悲哀，我劝自珍惜。上体高堂心，下慰重泉魄。瀛海乘长风，饱读富国策。献岁片帆归，良时眷灵匹。再听凤楼笙，窈窕乐晨夕。"}, {"author": "孙保圻", "title": "题章履平冲冠怒传奇遗稿", "paragraphs": "致命不及周遇吉，成名远逊李定国。呜咽叱咤延陵生，甘为红颜出死力。力不竭，情不灭，鼠子纵横满京邑。擐甲挥戈便迎击，此身更可惜。佳人难再得，得则掌心擎，失则眦血裂。姻缘缥缈无消息，电扫黄巾夜传檄。吁嗟乎，铜驼卧棘鹃啼月，英雄儿女都成迹。万千哀怨谱新声，我今犹感山阳笛。"}, {"author": "黄浚", "title": "舜卿自比国寄诗来依韵答之", "paragraphs": "北斗孤县夜又阑，飞霜入抱已成抟。残宵中酒初增病，薄雪骑春正酿寒。枯坐颇闻群动寂，好诗当共故人看。芙蓉天末余能寄，风露层霄奈未乾。"}, {"author": "黄浚", "title": "除夕柬次公", "paragraphs": "沈沈万态趋残夜，郁郁千忧入酒卮。闻说归期犹滞缓，定怜春物为淹迟。坠欢憔悴难成梦，新句商量得所师。岁月堂堂又明日，自浇残酌酹囊诗。"}, {"author": "黄浚", "title": "送江杏村侍御归养", "paragraphs": "长林为汝挽斜晖，一笑还山发未晞。当道豺狼谁敢问，失时麟凤欲安归。北堂萱草春无恙，西掖蝉声今更稀。自是圣朝无阙事，小侯四姓尚春衣。"}, {"author": "黄浚", "title": "花朝后一日小秀野草堂雅集赋呈石遗夫子", "paragraphs": "群植敛春阴，檐牙夜气沈。花晨馀小雨，酒病杂疏吟。刻烛成何促，扶轮愧未任。诗盟宁敢后，雅意想遥岑。"}, {"author": "黄浚", "title": "晚春", "paragraphs": "春气侵人欲透扉，最怜独树挂斜晖。静邀好月饶心赏，渐觉枯禅减带围。世味颇随茶梦淡，诗情长共晚风微。支撑旧学知何益，赢得流尘满素衣。"}, {"author": "黄浚", "title": "四月十五夕对月示芷青", "paragraphs": "长星劝汝酒千杯，酩酊千春去不回。欲掬肺肝洗空碧，可回霄汉接楼台。红羊换劫天宁忍，朱鸟无声事可哀。斜倚藜床看冷月，苦留孱句待君裁。"}, {"author": "黄浚", "title": "即事有感", "paragraphs": "四边花气动疏棂，小篆吹香酒半醒。坐阅软尘殊蠢蠢，尚怜微抱解惺惺。空堂魑魅能相迫，绝峤雷风未肯停。寄语相公好调燮，可堪留咏赏心亭。"}, {"author": "黄浚", "title": "追凉一首简次公", "paragraphs": "追凉虚馆暗更徐，缺月疏桐影上初。差喜素襟宜短夕，渐怜流辈惯高车。微生终负旁行字，新进弥工殿体书。静室帘波吾已倦，茶山清兴近何如。"}, {"author": "黄浚", "title": "六月八日游农事试验场拈今韵十一陌总一百六十八字依次作诗以纪兹胜", "paragraphs": "群居忽不乐，驱车适西陌。连闉蔽浮氛，戴辙碍乱石。园林赴望眼，重趼息游客。云楼生遥青，朝晖消野白。坐令城市气，恍惚变山泽。昔年帝子居，甲第逾侯伯。陵谷殊萧森，慷慨追往迹。道旁田舍翁，折柳拄荒宅。当垆犊鼻裈，瓯盌罗几席。双骖既戾止，徒御舍鞭策。入门初纵眺，松楠浴新碧。廊腰抱复阁，疑探小酉籍。纡路渐左转，麂眼见篱格。芳草不碍人，修葺资园役。垣衣曳绀翠，烂缦若绣帛。斜趋幽塘路，怪石竦攒戟。或蹲如怒猊，或拱如瑕璧。逶迤各殊状，彷佛及水驿。隔塘多稻田，好风吹燕麦。林开露晴旭，树尽出山额。荡舟牵湖菱，解缆陟岸柏。叩舷问渔具，穿莲觅诗魄。但知菡萏香，岂识菰蒲积。蜻蜓似解语，点水故脉脉。闹红此一舸，顿忆水国夕。鼓枻比沧浪，同舟疑太液。安得倪黄曹，渲染入图册。榜人发吴讴，刺篙深两尺。苇多港益狭，容舟才一隙。微风动鱼鳞，水势每洄逆。回头望荷塘，即此成疆画。小鲫如穿梭，戢戢倍数百。卵育曾几时，随港为开辟。浮萍无根株，掩映浪花赤。逐波便团聚，投桨暂辟易。鱼鸟忘天机，旷观怡骸革。沿溪游既倦，金碧见檐脊。维舟傍石磴，喜色动臧获。譬如樊笼鸟，奋迅快梳翮。畅观楼下路，草色恣游屐。茶轩分细乳，乐事随吾适。微吟或抚树，狂歌径脱帻。朱炎方张怒，亭午暑更剧。不辞王仲祖，七椀甘水厄。临窗瞰飞榱，一水净锦碛。水中竦铜凫，项脊芰荷隔。茗荈已清冽，瓜果更请益。行经百步廊，环楼树坚栅。规模非不宏，所叹意境窄。卖筹以敛资，有吏司稽核。得金至菲微，胡为穷刻覈。致富岂无方，徵歛及游舄。衙官小设施，动以千金掷。私橐日累累，弹劾孰尸责。措施尽颠倒，乾坤宜裂坼。么丑奚足悲，吾为贤豪惜。西邦有公园，取法宁偏僻。乃为买椟计，而有嗜痂癖。弛弦当更张，黜陟自群辟。匪惟戒独乐，实用远便辟。长歌遂登楼，钜丽拟凤掖。镜槛承珊瑚，光辉照肘腋。器宝钦弗名，梗概待申释。西琛贡新玉，来自横海舶。南内传旧珍，金管红牙拍。或绘耕织图，至理合探索。或陈蚖膏灯，宝异难备择。或列宣德瓷，古泽生波磔。或展观稼画，牵牛服短轭。电灯垂莲房，的的似堪摘。针神好身手，仙子绣姑射。天衣无微缝，线络那讨绎。色相纷相乘，心颜皆悦怿。层层绚丹青，森罗最广斥。其馀诸储偫，神采亦俊奕。雕微疑鬼工，运思侔巧奕。昔年翠华床，犹留五云帟。楼头绘师子，雪爪恍相迫。缀铃骇怒睛，可以辟鬼疫。国家全盛时，此物贡殊译。风云忽惨淡，欷歔话今昔。追想颐和游，阿监甚衰瘠。流涕道当年，威势何赫赫。垂帘女尧舜，名声足薰炙。别苑初兴修，直士遭谴谪。缠头三百万，不数朝天虢。昆明湖水深，民力颇枯腊。沈沈乐寿堂，象榱及玉箦。几馀骋游睇，盛德日充硕。大官营兹场，布设穷奥赜。六飞曾一临，慈颜渥且奭。何期口腹累，竟受疾疢螫。玉鱼罢清凉，金盌堆狼籍。长陵追高皇，旸谷崩简翟。徒馀金棺存，无复黄裳襞。青娥老阿房，泪满更号嗌。一朝宣仁后，寂寞安窀穸。八表方瞢腾，电驱兼霆砉。犹凭社稷灵，赖以宁庙祏。畅观嵯峨楼，千秋嗟只亦。逝宜隐鱼盐，韬用学胶鬲。下楼馀惊嗟，捧心剩抚擗。绕途观兽苑，进步颇踧踖。攀援走猿玃，槛实藏豺貘。鹤步嗤跚跚，虎尾骇愬愬。斑金丽豹皮，抉篱奋兕觡。翔雕失鹏程，宝马露龙骼。函蛇头两昂，絷骥足八只。陇蜀进鹦鹉，湄沱贡鳜鲫。重扃闭鸺鹠，灵根涵虎魄。时见羊寝讹，亦看鹿吐齸。物趣本天授，生理岂外借。归途经篱落，爽气豁肝膈。疏花伴斜曛，草际虫唧啧。辛夷与葳蕤，入手香满扼。屦声惊蚱蜢，趯起骤跳踯。绿枝望桃圃，紫蔓缘瓜埸。慎防蹈棘荆，射影虞虺蜴。衣香被华原，笑语闻巾帼。花枝偏低亚，压鬓手屡掴。荦确路转危，微步恒局蹐。翩影若游龙，洛女赋姽婳。行行入林薄，好鸟声㗲㗲。山风吹我襟，凉楸为萧槭。槐柳连栝榆，蓊郁互属峄。万态歛郊坰，静观知无斁。炎蒸洗浩荡，风凉怯纤绤。锦石幕苍苔，列坐等茵席。不图越剡景，一旦见北貊。朅来豳风堂，甘荔指自擘。南邦输佳果，沁口腾冰蘖。松边耸石拳，望里肖仙蹠。残宵傥迷离，醉眼定鞭擿。可怜松外树，髡枯类剪馘。琤琮坠飞泉，喷薄石所阨。引水溉池荷，时亦有暮汐。兹场名农事，首宜辨腴塉。其次饰池宇，彫琢及础磶。经营须万夫，斤斧想划剨。规渠决玉泉，导流激漰湱。游观并园萟，两事勿相撠。狂生初试眼，仰天笑哑哑。惭非班扬才，援笔赋五柞。序词贵不紊，徵实异据摭。昔闻颜延之，曲水流觞醳。右军宴兰亭，追古徒嚄唶。欲凭山水气，尘垢谢沾霢。诗心味更长，橄榄耐龂齰。兴来聊畅饮，兴尽罢喧咋。国事蜗触争，生计鸱鸢嚇。紫绯号五鹿，旄车专八郤。恒流半飞腾，豪㑺惜屈躄。陈诗宜小毖，谱词合促刺。眇怀运甓志，踊跃励三百。鹑首已赐秦，民黎何能莫。王畿古幽并，厥土本咸潟。培壅命遂人，质味冀超蓦。吾身羡老农，把锄着下襫。补屋牵茅茨，筑垣假㼿㼟。蟏蛸网虚户，安用糊赤?。春夏勤省耕，布种土宜覛。机声出低牖，轧轧乱鸣蝈。麦饭煮畦蔬，大布作襦襗。翻嗟市井夫，驰逐如松鼫。寄言民生本，所贵在耕耤。诗成句苦涩，险韵独馀厝。归鞭指天际，云隙月生魄。九衢灯正繁，奔车惊迅霹。"}, {"author": "黄浚", "title": "默园姨丈索近作赋此奉呈用山谷新凉韵", "paragraphs": "蜡烟如纛幽窗碧，秋光破碎灯无色。新诗写就呈高堂，咀徵含商劳襞织。知君展卷定一吷，笑我蛩螀亦啾唧。可怜涴尽春衫酒，此意瞢腾谁共白。神州日夕且颠坼，孤注何堪容屡掷。君今姓字满京华，几见贾生虚前席。唯闻匡山好诗卷，洗脱铅华不能识。风流坛坫恐消歇，故与骚人生羽翼。相逢握手意郑重，长句槎枒兹请益。痴顽贱子百不谙，入抱诗篇如拱壁。"}, {"author": "黄浚", "title": "绝句四首 其一", "paragraphs": "黯淡危时涕，彫残坏壁书。小臣自孤闇，犹访子云居。"}, {"author": "黄浚", "title": "绝句四首 其二", "paragraphs": "陈唧已惝恍，新知殊式微。空闻辨朋凤，谁解唤妃豨。"}, {"author": "黄浚", "title": "绝句四首 其三", "paragraphs": "四海吾怜影，弥天影伴吾。苍茫宜独立，寒意入高梧。"}, {"author": "黄浚", "title": "绝句四首 其四", "paragraphs": "社鬼东邻哭，微生抱杞忧。不为断毂走，愁绝稻粱谋。"}, {"author": "黄浚", "title": "柬芷青", "paragraphs": "小立能生忆，思君鬓影孤。霜钟催叶瘦，病骨入秋苏。身在心终热，时艰学愈愚。儒冠殊懵懂，自喜尚姝姝。"}, {"author": "黄浚", "title": "小饮酒家醉归车中作", "paragraphs": "满天星斗照霜袍，醉魄酣沉月未高。官柳髡黄依坏岸，小车颠顿似单舠。微躯岂惜化虫臂，拙宦终当同马曹。世事如棋更错置，枯肠聊许饮葡萄。"}, {"author": "黄浚", "title": "九日陪石遗先生天宁寺登高", "paragraphs": "秋士困俗喧，佳节亦忧恼。言寻招提境，望远散襟抱。放车出烟郭，尘堁没驰道。平林生高风，墉阴日色缟。浮图矗云外，峭拔俯兰橑。寺僧衣破裓，芜碧勤芟埽。绀屋虽彫残，犹获驻麾葆。荒台匿树罅，乘兴恣探讨。连山豁西北，瘦嶂天所造。幽燕入搔首，市声来浩浩。今年寒事晚，众绿尚娟好。毋乃京雒春，平分及秋草。严霜日夕陨，一例就萎槁。坐愁节序急，朱颜苦难保。兰台有诗人，携酒登临早。吾惭秦少章，竟伴后山老。安得红茱萸，插头向晴昊。"}, {"author": "黄浚", "title": "夜读楞严作", "paragraphs": "清宵危坐读楞严，悟到空无识已廉。闇夜本馀灯一粟，雄文谁惜字三缣。禅机岑寂泥沾絮，世味通明水著盐。拟向团蒲学趺坐，秋花如雾雨如帘。"}, {"author": "黄浚", "title": "林畏庐先生属题江杏村侍御梅阳归养图", "paragraphs": "先皇昔御宇，台省各称位。江公职御史，骢马行行避。宫车忽晏驾，群辟或僭恣。我公益感慷，剀切指朝事。直言老奸在，障身倚神器。豺狼方当道，安问狐鼠祟。裂麻誓皦日，肝胆靡有贰。七疏排天阊，殿陛愕相眙。此髯甚佼佼，当受贵戚惎。帝怜长孺戆，诏谪返清秘。臣家有老亲，甘旨久违侍。柴门风雪夕，颜色绕梦寐。归装指东郭，惋别赠文字。就中畏庐叟，长卷缀苍翠。匠心不草草，要亦千秋意。即今风尘急，百患且俱至。惜哉脱鞲鹰，一击耻再鸷。坐令埋轮士，勇退号明智。宁知崇陵下，鹃血洒赑屃。"}, {"author": "黄浚", "title": "铁扇子歌", "paragraphs": "海风夜啸台江水，赤嵌城头甲光紫。黄骢衰瘠鼓鼙哀，慷慨悲歌铁扇子。须髯猬磔气参云，吐语嵯峨隔座闻。横草功名须致死，逢人为话多将军。咸丰初年寇起粤，蛇豕纵横恣奔突。南发北捻相掎持，杀气萧条连回鹘。胡公胜算扼武昌，力据重镇防披猖。谁欤健将曰多鲍，多公骑战尤擅长。余为帐下僧腾客，跅弛狂才公独惜。摧锋自当曳落河，骂座曾惊武安席。初从太湖收潜山，阵云直压集贤关。大呼陷壁一辟万，铁骑腾蹴轮朱殷。多公诸战世少偶，生缚名王常八九。羽书连夕下江淮，先声僵走四眼狗。江淮孽寇非么么，将军衔命刀纳靴。顾余鏖阵当并力，血战追忆挂车河。黎明衔枚马前走，感激公恩翼左右。麾城搟邑敢辞劳，金印期当县后肘。十千美酒肉拌貂，酒半意气青云骄。平陵岸头竖子耳，谗口或愬霍嫖姚。将军握手重嗟叹，啬夫喋喋休相谩。挥鞭立下十三城，只恐此才压绛灌。中天明月刁斗寒，起坐胡床数战瘢。南八男儿终不负，可怜流俗枉讥姗。秦川觱篥吹成血，孤军惨淡兵如雪。盩厔城边白日昏，横飞铁雨头颅裂。渭水东流太白高，终南回首多蓬蒿。裹尸马革臣无恨，报答官家金线袍。将军身殁烽烟息，射堂宾客归南北。诸将乘时建纛牙，当年樊哙谁能识。自从弃置常咨嗟，归来不竞鼓与笳。闭门久种使君菜，青门敢比故侯瓜。比闻南藩虏氛恶，扁舟渡海雄心作。上书大府不报闻，瘴烟黯对愁萧索。昨夜艨艟蔽海东，鲲身兵火连山红。吾谋不用真咄咄，据鞍顾盼空自雄。独向广筵泪横臆，挲摩铁扇无颜色。祁连高冢望西州，九原毅魄应相忆。我闻斯语心暗惊，危时颇牧翻归耕。君不见新亭风景日夕异，犹说天河洗甲兵。"}, {"author": "黄浚", "title": "元旦雪益大醉中作歌再倒叠沧趣楼韵", "paragraphs": "倾尊腊酒难为甘，振衣看雪南窗南。空肠诗思欲透骨，此味兀兀逾醇醰。春光九十已去一，镜里愁见鬓毛毵。都门除夕久无雪，仆妪偻指能备谈。长安今日忽三尺，荡去灾沴天所戡。频年辽海恣鲸鳄，边户流徙穷披褴。吾曹煖饱已倖得，况有佳酿过斗担。兹晨不饮自决弃，沈陆难待岁稔三。献春登盘富鱼胾，何以佐饮唯雉鹌。酒酣肝肺芒角出，箕踞抵几吟声韽。儿童拍手道我醉，冻面仰作桃花䣻。欢场酒梦例泡电，倦眼真欲枯禅参。举头西山没天表，但见马耳沈千嵁。觚棱佳气快一泄，遂使青女来龙潭。飞霙冻雨远莫辨，空际变幻同优昙。堂堂春梦背人去，此旨唯剩髯苏谙。"}, {"author": "黄浚", "title": "闻外舅澹庐先生得农学教授书寄", "paragraphs": "归来瘴峤趁芳春，千里驰书感慨新。且喜学人专讲席，好凭湖色照吟身。老怀渐觉天机淡，拙宦长堪浊世贫。贱子昔游粗可说，林公祠畔草如茵。"}, {"author": "黄浚", "title": "晨过正阳门睹鹰隼翔于其颠意矫然也感占一绝", "paragraphs": "风急云高鸷鸟翔，可怜楼堞尚堂堂。金台不少呼鹰处，却抱遗编赋辨亡。"}, {"author": "黄浚", "title": "花朝后雨雪", "paragraphs": "龙公一匊渐缠绵，回漾寒姿百态妍。花底残尊人日酿，梦中连雨越溪船。清严况味宜春夕，戍削风仪倦酒边。未合书丛长息虑，昨宵烽火照甘泉。"}, {"author": "黄浚", "title": "看星", "paragraphs": "倦极抛书独看星，隔帘灯火亦青青。虚名内反真成痗，浊世相遭孰肯醒。祇恐沙虫噀衣袂，尚馀芳草伫郊坰。紫泉只尺烟霞锁，起蛰春雷待我听。"}, {"author": "黄浚", "title": "题东野集", "paragraphs": "石遗先生向我道，学诗韩孟可深造。海藏称诗主清夐，东野宛陵置怀抱。吾闻欧九誉都官，真味橄榄久逾好。孟诗岂徒耐咀嚼，精气陆离射苍昊。贫孟非贫诗自传，新意默默来无边。世儿卤莽诮寒瘦，冷落仙机织凤篇。"}, {"author": "黄浚", "title": "清明游三贝子花园", "paragraphs": "欲向长安觅水滨，薄阴池馆醒愁人。高楼脉脉来芳恨，胜地年年蹋好春。柳眼看从烟外缬，裙腰偏傍草边新。花飞南国如相忆，为道兰成意未申。"}, {"author": "黄浚", "title": "雨", "paragraphs": "斗茶天气袅烟丝，散步风前洗积悲。疏雨酿成鶗鴂瘦，稚寒禁否鹧鸪知。书寻古籀难谐俗，饭罢胡麻不耐饥。莫唱芜菁春事句，微阴犹及种花时。"}, {"author": "黄浚", "title": "春日杂诗 其一", "paragraphs": "晨檐集鸣雀，啁啾亦相亲。伤哉叔未夫，友生同路人。古人笃事贤，揽结苦不周。今人独嫉媢，相厄不相谋。所以平生交，但念马少游。"}, {"author": "黄浚", "title": "春日杂诗 其二", "paragraphs": "燕赵多豪士，慷慨能悲歌。气质虽犷粗，其心要无它。南人号柔媚，谗害伏姁姁。噫嘻蜀道艰，何如江南路。"}, {"author": "黄浚", "title": "春日杂诗 其三", "paragraphs": "郑公万人杰，微须目如电。征袍挟辽雪，䙰褷踏京甸。壮怀郁不试，春尽洛阳殿。吾师昨邂逅，鞭辔驻高宴。平生识荆意，侍坐遂一见。诗名特馀事，健思金百鍊。行书如卧虎，跳荡老更擅。"}, {"author": "黄浚", "title": "春日杂诗 其四", "paragraphs": "吾怜赵阅道，犯颜勇批鳞。朝弹兼圻吏，暮劾椒房亲。不闻天德回，长受黄门嗔。尘封兰台敕，陈陈徒轮囷。"}, {"author": "黄浚", "title": "春日杂诗 其五", "paragraphs": "春风翩然来，的历夭桃红。斜街招饮啖，花气如煁烘。坐中胡侍御，磊落钦古风。所见或固偏，臣心实至忠。勇哉收身归，江水春濛濛。"}, {"author": "黄浚", "title": "春日杂诗 其六", "paragraphs": "杯斝酹馀春，郊原日渐赭。艰难惜欢宴，节序逐轮輠。虚堂发深省，毫秃烛复灺。读书本致用，末学但挦扯。不如作小诗，百忧赖宽假。堂堂潮阳笔，兀傲拜东野。"}, {"author": "黄浚", "title": "四月八日与梁众异陪石遗先生崇效寺看牡丹", "paragraphs": "庭除酹馀春，郊原见初夏。吾师湖海豪，老意崛难下。纵辔排风埃，提携造兰若。繁花尚蓓蕾，颜色闭娇姹。唯欣双虬臂，苍瘿兀楸槚。挲摩三叹息，贞心汝能写。回车成小宴，须发照杯斝。相从得伯鸾，谈吐故淡雅。京曹俗渐竞，此乐众所舍。愿持一尊酒，起祝长寿嘏。"}, {"author": "黄浚", "title": "病中遣怀", "paragraphs": "菩提坊里听疏钟，纸阁藤床寄病容。灯影昏憧浑似客，瓶花清损若为慵。身閒渐少市朝梦，心在已随云水筇。冥想尖山滇海外，芒鞋携杖拾飞松。"}, {"author": "黄浚", "title": "论诗一首呈瘿公", "paragraphs": "罗侯相见无杂语，苦问年来作诗好。平生羞饮不渫井，举世嗟随偃风草。雅音东迁已变徵，乐府西京从探讨。元气浑浑笔在手，河车辘轳水灌脑。六朝风味键李白，九代骚篇发开宝。高冠岌嶪高王岑，初服曳娄返孟浩。百家错落缀星斗，甫也光芒日杲杲。元和韩孟觑天奥，鞭辟神力入孤抱。云龙千载快摩窣，世上小儿笑寒槁。时贤扬扢必自宋，戛戛皮骨人力造。如山自篑期渐益，如垢匿身先以澡。要当籋云汗流血，始见飞黄出内皂。秾纤态极小李杜，植干著花各有道。不然举鼎乃绝膑，不然挽弩弗穿缟。毫端光?要腾焯，声律拘牵吾所恼。罗侯才清心析发，葩窟纵横著吟稿。危时此道合冷歇，歌哭宁知千眼媢。诗厄劫人百无赦，此事茫茫听苍昊。"}, {"author": "黄浚", "title": "古风二首上韬庵先生用山谷上子瞻韵 其一", "paragraphs": "渥洼产神驹，矫矫传食场。籋云自西极，追影生青光。回顾天闲侣，刍秣皆清香。金马尔何知，怒鬣蹲岩廊。昂嘶向苍昊，何日充乘黄。凉州供苜蓿，千斛宁见尝。道逢九方歅，腾跃东郊旁。果能空冀群，鞭弭庸足伤。"}, {"author": "黄浚", "title": "古风二首上韬庵先生用山谷上子瞻韵 其二", "paragraphs": "孤松当烈风，万壑含涛声。交柯蟠龙凤，盘根结茯苓。千岁化江珠，饵之能引龄。金石乃烈药，燥发戕厥生。茯苓虽草实，所贵在根蒂。儒生重渊源，岂为标榜计。东坡与山谷，气味自相似。"}, {"author": "黄浚", "title": "暑雨初成蜀葵乍落循檐得句寄芷青", "paragraphs": "焚香消受凉檐雨，此意深微汝傥同。梦里繁喧惊蟋蟀，镜中清影惜梧桐。天心难待乌头白，世事都成马耳风。闻说维摩初示病，应怜花雨映阶红。"}, {"author": "黄浚", "title": "寄题江叔海观察新建白亭", "paragraphs": "残花何轩轩，白亭闻新落。江侯吾乡彦，民气愈瘵瘼。盛传惠声洽，隼旟莅河洛。出游实行水，胜事寄巘崿。截流见伊阙，㟞嵃禹所凿。奔豗赴八滩，滩声尤巉恶。石楼耸孤标，萝壁罥天笮。昔年白居士，生计此移托。沈沈香山寺，世网解缠缚。因开一藏经，香花秋漠漠。千晨閒宿地，遗响系摐铎。咄彼朝士鬨，党怨正互搏。青山独往心，处世似孤鹤。笠蓑邀僧侣，雪艇列杯勺。滩声并月色，万象纳淡泊。兹亭翼然起，檐宇寺相遌。影堂迩尺只，封植杂松柞。足知公英爽，精确百不铄。益思建亭人，襟宇寥哉廓。"}, {"author": "黄浚", "title": "送陈石遗先生归里", "paragraphs": "骄兵堕名城，众志悉溃涣。养痈累百战，积毒快一旦。哀时老词客，归泪迸珠弹。翩然别秀野，秋卉若含惋。神州果瓦碎，净土孰可逭。聊复卧故山，陶江淼以漫。平生思乡意，不共征雁断。由来骚人厄，八九丁离乱。等身积诗卷，千载足自捍。徒令问字人，跂踵但嗟叹。"}, {"author": "黄浚", "title": "九日", "paragraphs": "九年京国作重九，此度逢秋祇唈悲。戡乱颇闻黄素诏，湔冤先仆党人碑。帝言罪己宁非誷，民听惟天敢谓卑。三户亡秦殷鉴在，群公何以弼清时。"}, {"author": "黄浚", "title": "九月十一日书事", "paragraphs": "江汉哀鼙辇毂惊，谗夫灌灌足倾城。初闻铁豹传新檄，又见卢龙勒变兵。就邸仓皇怜济北，托孤涕泪恃东平。老臣那有桥山痛，缓急相须作阿衡。"}, {"author": "黄浚", "title": "重过小秀野堂有感", "paragraphs": "悲风一夕遍江关，垂老诗人掉臂还。过客已怜江令宅，坏垣能见翠微山。悬知畎亩终吾事，颇恐尘沙未放閒。南望战云初不极，更移归梦入刀环。"}, {"author": "黄浚", "title": "舜卿归闽有期书此寄之时方避地天津也", "paragraphs": "倚枕沈思百念寒，极天兵火霸图残。惊呼大将薨来歙，坐遣中朝镇谢安。毅豹敢论明日事，浮沤聊聚十旬欢。知君急棹江南去，一叹歧途泪未阑。"}, {"author": "黄浚", "title": "眼底", "paragraphs": "眼底风波讯未能，随缘示疾例枯僧。深秋帘幕初宜雨，将晚房栊未上灯。残菊吹香来细细，远山笼雾湿层层。臣心已共疏花碎，莫向壶中问片冰。"}, {"author": "黄浚", "title": "十月十六日作", "paragraphs": "北阙龙吟事可知，家居毕竟坏纤儿。射钩早使为良相，负扆犹能奠大基。三载金縢成怨府，千秋青史积烦悲。摩崖重省中兴颂，月黑东陵泣子规。"}, {"author": "黄浚", "title": "悲回风", "paragraphs": "密云弄雪日藏耀，磅礴万愁舒以啸。回风堂坳飒微响，荡我层胸纳众妙。茫茫对此谁能遣，何处开颜发枯笑。坐悲江南蔽战垒，野哭千村连山烧。湖湘三户好身手，拔帜弯弧志殊剽。头颅迸作青燐屑，却博官家下哀诏。奥略楼前江水赤，藉势要盟神所谯。诸君努力巩吾圉，蠢蠢群邻伺边徼。大官媕婀习不返，歙歙訾訾据津要。此曹并力沮新治，肝胆恶浊温犀照。灵均无媒怅修阻，巫咸排阍当绝叫。豗风回风尔莫歇，弹筝更抚雍门调。"}, {"author": "黄浚", "title": "感事一百十韵", "paragraphs": "天女威灵替，黄神统绪彰。过秦馀贾谊，兴汉待张良。薄雪消寒会，残灯独夜房。孤吟劳踯躅，长句著兴亡。势转擒胡月，歌成破虏章。握乾临夏宇，出震溯东方。女直山长白，曼珠气内黄。申胥初拯楚，回纥竟侵唐。谶应三宫桂，城屠十日扬。鲁唐膏斧锧，闯献笑蜩螗。编籍龙区种，迁藩虎戮伥。雷霆严禁网，云日护灵囊。南辟三苗地，西降两面羌。但誇清海岱，几见弃河湟。青海徕回部，金川蹑犍牂。耀功七德舞，横海十花樯。猛鸷威如贙，沈猜疾比狼。峥嵘文字狱，拖沓狒猩装。四库盈缃帙，长渠浚竹塘。罗名千叟宴，鞠跽八旬觞。自信施长策，常期永耿光。积威弦上箭，钜痛槛中羊。欹器盈斯溢，淫刑法已凉。抚衷矜带砺，回念欻沧桑。妖孽延川陜，潜兵犯殿墙。曾无戡乱意，足慰辍耕望。粤海输莺粟，舟山覆雀航。逋臣增国耻，幻梦侈天禳。兵燹圆明劫，乘舆避暑庄。骤惊龙驾迥，竟罹豹房殃。五岭烽烟急，三江羽檄忙。艰难怜左李，慷慨叹洪杨。已见倾全局，居然复旧疆。神符犹在握，天弩自收芒。元结中兴颂，卢循续命汤。梯航通远译，风会贯重洋。卧榻容鼾睡，阴谋扼项吭。一人忘顾禔，群辟任披猖。宫掖成相厄，岩廊乃不蘉。舳鲈归日本，藩属失狼㬻。感悟回明睿，忧虞饬纪纲。层阴方訾訾，郅治遏泱泱。变法争讥鞅，怀忠竟杀苌。駴疑药瞠眩，绵惙疾膏盲。减膳尧衰颡，垂帘姒假裳。敛财侔地媪，事鬼惑天潢。槐简巫佪㒇，红灯咒渺茫。戈船横渤海，车驾莅咸阳。和局元臣殉，军需岁币偿。肉县人鼎俎，鱼累火池隍。回驭哀方切，端居志已荒。虎神千垒烬，龙劫两宫丧。太极临轩穆，东平摄政苍。小侯兼宿卫，大吏炫赇赃。集苑多乌鸟，逾垣等寇攘。桐圭分管蔡，貂珥列金张。京兆双琼博，邯郸大道倡。上书刀断指，下诏肉医疮。社鬼东邻哭，灵星北户禳。尔曹倾一旦，先帝泪千行。敝俗销清议，名流溷浊漳。休徵箕扫井，躁扰蟹将糖。新檄驰巴郡，严兵堕武昌。退朝忧咄吒，毁室恨彷徨。传箭初蓃乘，投签遽拊床。貔貅临汉口，旌旆据秦仓。破竹原无敌，乘流固莫当。揭竿咸祃纛，裂土各圭璋。山左薨吴汉，江州拒史祥。张巡诚勇决，高克任翱翔。设险红衣炮，崩雷突火枪。歃盟书衵服，失水弃馀皇。露布收安陆，降幡出建康。南封征卤将，北筑剪吴堂。霸楚推黄歇，征川杀魏卬。车书新轨画，棨戟动参商。父老三章约，风波一苇杭。北军除吕产，季汉倚袁滂。大宝知难秘，同舟力共劻。威弧张杀伐，义旅迓壶浆。富弼专和议，萧何窘转粮。郡王愁北地，帝子泣芒砀。挽粟难为继，团沙孰与量。枉令怀盭绶，唯解鐍金箱。叔宝心肝尽，淮南肺腑伤。输缗招卜式，窃国议田常。兵谏非云谲，人谋实不臧。豆萁休暗泣，斤斧镇相戕。江转新林浦，云屯石子冈。弭兵辞向戌，纵敌谏文鸯。必死千夫指，难回百鍊刚。楚弓同得失，汉帜睹飞飏。不逝乌骓马，还惊赤尾鲂。六师风振箨，群命草彫霜。棋局知谁负，干戈且未央。群龙旡首吉，斗虎股创妨。局蹐忧天步，嵯峨拜国殇。词华悲庾信，身世感黄香。顾惜三缣字，萧閒万里䭹。玉壶澄素志，画省学潜郎。入抱蛟龙笔，蟠胸铁石肠。栖迟青琐闼，惆怅绿榕坊。旧友怀萧艾，深忧为稻粱。荧荧窥太白，渺渺望沅湘。丝染知难免，歧多涕正长。贞元原剥复，厄闰慎扶将。霜露仍南国，松楸想北邙。樗蒱刘毅癖，曲糵毕郎狂。悯切恒沙劫，皈思广利王。笑人言寂寂，投笔涕浪浪。他日编唐历，谁当拟柳芳。"}, {"author": "黄浚", "title": "寄石遗先生", "paragraphs": "先生安稳赋郊居，种竹调琴兴不虚。北斗阑干南斗换，新交寥落旧交疏。酒肠别后都函泪，诗病秋深稍读书。安得移家就江水，饱尝朱橘降霜初。"}, {"author": "黄浚", "title": "十二月二十五日作", "paragraphs": "荧惑入南斗，天子下殿走。古谣良不诬，日午月建丑。皇帝诏辞政，宗庙独奉守。上言公天下，民命惧践蹂。下言制共和，名袭周召后。或悲九鼎迁，或喜群智牖。或云操莽篡，或颂舜禹受。众喧孰中肯，公理试一剖。曼珠主华夏，延祀二百久。晚政尤恣睢，孤寡落人手。盛名托禅让，优礼亦渥厚。岂伊一姓兴，万系必不朽。假令南军至，虚位复安有。风云护筹策，士卒供干掫。桓桓邟乡侯，威绩世少偶。小儒议窃国，斯论腾众口。吾意时代殊，旧说勿固狃。民生贵群治，五族化畛亩。万几责一揽，艰钜谁克负。所期奠磐石，何必恋冕黈。但当问措施，遑计心臧否。宗亲自毁室，讵曰他人咎。当年追桂王，血溅蛮越薮。今兹上尊称，相较合怩忸。吾非戴九灵，亦匪陶五柳。编诗署徂年，以此答我后。"}, {"author": "黄浚", "title": "春日柬瘿公", "paragraphs": "西山连日黛眉攒，斗换星移欲语难。骑岁放晴消薄凇，五更回梦觉春寒。峥嵘士气吾当贺，褦襶朝官兴傥阑。持向瘿公索诗句，应从物外赏孤欢。"}, {"author": "黄浚", "title": "寄海藏先生", "paragraphs": "仓皇荆驼涕，萧恻桑海槩。先生晚楼居，老泪阅馀暧。晶瑩干莫姿，缺折屡阻碍。坐令千青蝇，污我玉肝肺。孤臣伏南表，成行遂素退。魑魅窥空堂，悲辛谢时辈。贱子读公诗，荡回方寸内。抚事致感伤，述作辄自晦。因缄沧洲句，聊当朱符佩。所期勤简书，勒名在千代。"}, {"author": "黄浚", "title": "寄舜卿", "paragraphs": "狐鼠纷纷世可悲，自将哀泪迸新诗。已无弦望供偻计，似有星辰入寤思。亢志知君在霄汉，食贫聊为拄门楣。苍茫两戒兵戈满，辛苦鹪鹩觅一枝。"}, {"author": "黄浚", "title": "姚一鄂属题秋草图", "paragraphs": "秦毒中苍生，累世困桎梏。千钧积弩势，胜国适为鹄。八月鹦鹉洲，众目属汉纛。遂令健儿血，洒遍秋草绿。姚君恫兴废，图咏不逯逯。想当芳春繁，芜碧粲以缛。旻秋忽代谢，千里净晶旭。悽怆望平楚，霜气不忍触。程生落拓人，作画致脱俗。宁知二百年，桑海感相属。芊芊伤春心，肠断台城曲。披图来西风，怨鸟呼金粟。"}, {"author": "黄浚", "title": "春日杂诗 其一", "paragraphs": "日逐尘沙负薜萝，丁香时节奈花何。城南十丈游丝路，偏是暮春纨绮多。"}, {"author": "黄浚", "title": "春日杂诗 其二", "paragraphs": "烟视花光尽浅红，今年春暖更多风。生涯买醉长安酒，十里春花总梦中。"}, {"author": "黄浚", "title": "春日杂诗 其三", "paragraphs": "朝携薄醉上旗亭，赴眼西山兀兀青。惆怅寥天馀一鹤，九霄风重自梳翎。"}, {"author": "黄浚", "title": "春日杂诗 其四", "paragraphs": "榆阴冉冉酿春晴，栏罅繁花不识名。独有白桃偏侧艳，缘阶亭午压蜂声。"}, {"author": "黄浚", "title": "春日杂诗 其五", "paragraphs": "小叶稠枝楚楚狂，嗾人春色是骄阳。旧宫莫唱贞元曲，士女倾城看贾郎。"}, {"author": "黄浚", "title": "春日杂诗 其六", "paragraphs": "南人行乐北人悲，绝句新翻梦得诗。不道王孙腰宝玦，曼声犹学叫天儿。"}, {"author": "黄浚", "title": "春日杂诗 其七", "paragraphs": "嚼蜡深知入世观，残更回梦恨如山。旁人不解忧时泪，却问嬉春一段閒。"}, {"author": "黄浚", "title": "春日登陶然亭", "paragraphs": "十年客都门，江亭仅八至。诗人匿市井，蓄念与世异。唯馀夜窗月，清景照余寐。江山今再新，法令错棋置。謇謇言治理，目眊神俱蔽。诸子盛招邀，一湔尘堁气。浅绿初迎眸，蛙鼓若相侔。僧寮邻雉堞，拓眼纳山翠。败墙缀断句，暖旭酿花意。萧然禅念起，默坐或一试。软红怜扰扰，此乐汝所弃。归车致微叹，深杯求浅醉。"}, {"author": "黄浚", "title": "瘿公有诗送贾郎之汉上即次其均", "paragraphs": "微波传语意难申，蹋地清歌涴酒尘。翻使倾城称绝色，谁令空谷迓佳人。风流暂隔余能惜，顽艳相乘感未均。鄂渚春来花正发，遥知环佩动江滨。"}, {"author": "黄浚", "title": "夏夜述怀", "paragraphs": "经旬不作诗，诗思颇苦涩。帘庑纳暮雨，弱竹袅珠裛。微曦露云背，霞气散复戢。稍疑近漏天，修霤响雴霫。皇穹悯憔悴，荐雷起群蛰。幽除夜一覕，丛筱萤熠熠。宵分风撼树，洒沫罘罳湿。孤衾回薄寒，坠梦去难挹。缅思遭合奇，因叹忧患急。何年日月昭，横议尚湁潗。威严徒狐假，礼义见鼠立。南山有罔两，雾气喷且欱。掺祛执短铍，骐騄受羁馵。谁能奋纪纲，夸毗已成习。明时喻井渫，心恻念用汲。孰图苞桑谋，而为练丝泣。遥夜发永叹，沈吟意悁悒。褰帷风雨阑，冰簟转润浥。披襟书藤纸，晨色熹微入。"}, {"author": "黄浚", "title": "寄陈简盦先生", "paragraphs": "凉雨空堂初病酒，到眼新书惊却走。陈侯千里柬瘿庵，写我畸名讯谁某。十年怊怅长安陌，短衣挟策何人识。忍泪诃时作罪言，归舟已负沧江白。劫后山河百事哀，漫劳边帅念诗才。龙川应有中兴论，莫遣忧时属草莱。"}, {"author": "黄浚", "title": "八月十六日作 其一", "paragraphs": "深宵刁斗警严城，钟室呼天百旅惊。缚虎固知难少缓，养鹰微叹太无情。爰书断定山谁撼，狡窟新移狗可烹。从此烧城多赤舌，莫教三尺误苍生。"}, {"author": "黄浚", "title": "八月十六日作 其二", "paragraphs": "健儿身手国殇魂，功罪峥嵘待史论。大树可曾思让爵，幽兰终竟忌当门。生全首领朋侪愧，死锡铭旌礼遇尊。成败一邱狐貉耳，漫从屠醢说疏恩。"}, {"author": "黄浚", "title": "遥集楼晚眺", "paragraphs": "西风瑟瑟雨如丝，迎面西山翠皱眉。天外高楼来远恨，秋中残角入新诗。孤怀阅世狂成癖，青眼看人语更悲。回首陆沈无尽泪，群公传句我哀时。"}, {"author": "黄浚", "title": "答抱存次其均", "paragraphs": "宣南渐觉秋风满，禅味无多境更超。梦起忽惊佳札至，情深能使雅音姚。委心任世吾何术，抱膝看天子不憀。寂寂秋堂诗病苦，西山猿鹤倘相招。"}, {"author": "黄浚", "title": "用丝均柬众异", "paragraphs": "秋雨静如丝，秋花淡歛眉。偷閒求薄酲，疏病负清诗。子亦栖栖客，能无悒悒悲。凭阑天易醉，况是夕阳时。"}, {"author": "黄浚", "title": "秋夜闻歌戏再用前均柬瘿公即讯贾郎消息", "paragraphs": "秋怀夭袅已如丝，永夜清歌祗蹙眉。凤去台空难驻恨，燕归梁好待添诗。千场弦管幢幢过，别样风情悄悄悲。独有罗虬慵索句，城南小史别经时。"}, {"author": "黄浚", "title": "挽寄禅和尚", "paragraphs": "劳人病深秋，穷巷困幽眺。触哀郁未申，冲臆作噭啸。大哉毅豹事，觉岸汝先到。寄师龙象姿，摩尼珠早耀。澄心捐情田，并念发诗窖。断言翻摛花，雕辩欲筌奥。晚临天童刹，远供志公帽。道林冲天鹤，衍师击霜鹞。耳名声已夺，识面心屡摇。宁知一覕缘，荼毗倏相吊。苾除竟长谢，秋菊荐寒釂。无身始见性，有欲乃观徼。斯言匪塞悲，玄理握众妙。犹嫌文酒习，循迹俗所挠。脱然弃桑宿，此际不恋嫪。休为沈舟哀，微闻拈花笑。"}, {"author": "黄浚", "title": "瘿公淩晨以雪诗见示作此奉和", "paragraphs": "冻衾梦返听欢呼，起视檐牙霰转无。空际优昙归变幻，望中西崦落模糊。料量寒味知春近，温养禅心觉气粗。独有先生閒袖手，新诗如火索前逋。"}, {"author": "黄浚", "title": "夜坐和鬯威韵", "paragraphs": "静中明镜翳飞埃，素质成缁绝可哀。起听霜钟催远月，悬知风叶满孤台。小言嫉世天宁喻，长袖揄春意暂开。谁遣伤时似杜牧，寸心长恐逐芳灰。"}, {"author": "黄浚", "title": "往东城视两弟读书塾中归途怃然成咏", "paragraphs": "小车轣辘转东阡，斜巷寒檐地已偏。有弟能为同砚读，看云犹喜对床眠。背城草绿宜娱目，近野风严重着棉。衰世吾生艰一饱，负薪何日共求田。"}, {"author": "黄浚", "title": "寄呈任公先生", "paragraphs": "早怜盲俗须人纪，手挽颓流作世师。此意震奇天所忌，江山摇落怅归迟。终身吾欲韩公望，盛德深惭叔度知。一叹推书重惘念，斗杓默默夜何其。"}, {"author": "黄浚", "title": "寄抱存", "paragraphs": "信宿追欢迹已阑，寄诗郑重讯春寒。眼中犀角翻成厄，天外鸿毛故易残。婉娈花枝怜独笑，伶俜尘色祝多餐。风华莫遣凋零尽，神雾山南隐约看。"}, {"author": "黄浚", "title": "闻君励将西行悢然赋此 其一", "paragraphs": "拔剑难成斫地歌，危时千念百消磨。此才祇合瞢腾醉，四海弥天奈若何。"}, {"author": "黄浚", "title": "闻君励将西行悢然赋此 其二", "paragraphs": "巨刃摩天志未灰，残棋急劫亦堪哀。廿年负煞屠鲸手，他日随君橐笔来。"}, {"author": "黄浚", "title": "十二月二十七夜大雪柬瘿公孝觉众异用东坡聚星堂韵", "paragraphs": "夜残隔牖响败叶，昏飙搏雨作狂雪。愁侵砚滴冰花皴，冻夺裘温炉火绝。冥濛黯月和云远，泱漭严风吹梦折。湫居孥属苦撄累，趺坐诗心犹起灭。情知鸿爪原无住，安得鲸波供一掣。二三朋㑺幸好我，梁生诗眼烱不缬。吾宗俊人镇袖手，罗瘿谈锋散珠屑。嗟君妙才各自保，世界空花容几瞥。沧桑峥嵘生气尽，时事心灰那能说。枯肠得诗兀兀醉，起视瓦沟粲冰铁。"}, {"author": "黄浚", "title": "薄暮游天坛书所见", "paragraphs": "曾是百年郊祀地，萧森千木雪成茵。钿车雷响难通语，珠衱容光不障尘。游女那能知往恨，雕甍何意阅芳辰。病身休作苍茫感，是处烟花且酿春。"}, {"author": "黄浚", "title": "癸丑二月八夕与易石甫罗瘿庵两先生集奉瑁盦观奉卿所藏名迹因联句赠主人", "paragraphs": "斜街惆怅又花时，眉宇灯前见紫芝。春月娟娟媚芳树，歌尘黯黯入新诗。焚香读画真清绝，赌酒调筝各可儿。惆怅承平游艳地，故人留墨满乌丝。"}, {"author": "黄浚", "title": "清明日与众异芷青陪石遗先生登江亭话别", "paragraphs": "暂从檐柳认佳晨，又共离人蹋陌尘。坐惜芳时春已烂，近怜诗病意全贫。逃虚合羡归田乐，阅世真愁累卵身。徙倚危阑任肠断，游心难忘是江春。"}, {"author": "黄浚", "title": "又占一绝", "paragraphs": "夭桃夺眼难为冶，拱柳依烟未放晴。天为诗人生别恨，断云薄暝酿清明。"}, {"author": "黄浚", "title": "上巳修禊赋呈任公先生分韵得茂字", "paragraphs": "青春受谢谁能守，花雾冥冥弄春昼。梁侯失喜得芳辰，便借流觞集佳构。长安棋局今几变，水滨风物嗟如旧。临流楼阁参差见，豁眼西山走苍岫。列坐能追典午贤，衔杯欲尽东南秀。座中主人三叹息，盛会良时故难凑。少年光阴忆蚕市，东京初政思元祐。岂无南涧共秉兰，风埃侵鬓唯荒囿。一从去国堕蛮荒，目断江春令人瘦。归来旧巷认乌衣，重向西台感朱咮。今年岁星又相属，细柳新蒲禁烟后。开尊一洗沧桑恨，对山弦管殷勤侑。我时闻言但兀兀，屏脱千悲对清酎。先生奇才天所纵，世儿孟浪方腾诟。有春不赏复何待，纷纷蚁穴从牛斗。娵隅蛮语聊自娱，诗敌堂堂不余宥。推杯忽惊天地窄，抚时便觉幽忧遘。流风两晋渺不异，陆沈勠力犹当救。兴亡俯仰剩人豪，党锢声名王叔茂。"}, {"author": "黄浚", "title": "哭芷青", "paragraphs": "入门失恸声先结，此士彫残忍问天。隔宿岂期成死别，耽书终以夭天年。世閒缘法君能了，去日朋尊倍可怜。一诺九原吾敢负，强挥哀泪校诗篇。"}, {"author": "黄浚", "title": "雨中视芷青殓归复为诗以哭之", "paragraphs": "馀春逗寒雨，苦潦恨碍辙。驱车展横舍，入户气已噎。芷青竟长往，天道那可说。平生冰雪姿，万汇供一挈。吾生嗟望尘，载笔幸相结。宁知牖下灯，尽汝升斗血。聪明复何补，干莫实自折。京尘十馀载，才命两磨涅。年来托传经，学子仰绵蕝。丹铅讵停晷，甄录署以瞥。浮生本电谢，谶语叹隐切。今春盛招邀，筵饯故屡设。名园共修禊，江亭忆话别。伤哉两短诗，生死笔永诀。相看青鬓盈，系痛固所蔑。匡床小握手，何意及危惙。早知会面难，悔不罄唇舌。翻疑身在梦，搴幌日未昳。造物汝何仇，奄忽萎此哲。颇闻梦琼瑰，毅豹理洞澈。心光长烱烱，浩气百不灭。所悲高堂亲，老泪溅清醊。星奔有孤嫠，冯棺缺一诀。为君勃馀哀，梁月照呜咽。"}, {"author": "黄浚", "title": "亮奇以牡丹诗索和即次其均", "paragraphs": "亭角天香不可闻，朅来游兴惜全分。看君萧寺搜孤艳，应有诗情寄断云。欧碧鞓红归寂寞，斜风丝雨任氤氲。十年花梦销沈尽，独把芙蓉问麝薰。"}, {"author": "黄浚", "title": "再次亮奇闻歌韵", "paragraphs": "情知芳味属春边，著意留春似小年。病榻破寒宜鲁酒，歌筵临雨近吴天。家山词曲谁能念，客子光阴强自妍。重展君诗增昔感，檀尊如梦楝花前。"}, {"author": "黄浚", "title": "寄抱存再用阑字均", "paragraphs": "漠漠丁香春向阑，推尊世念觉全寒。酸辛文字中宵迸，生死亲朋入梦残。不信读书能损福，偶因行脚问加餐。江湖知有归来集，画烛纱幮取次看。"}, {"author": "黄浚", "title": "崇效寺牡丹诗变体倒叠前均呈亮奇", "paragraphs": "旃檀断烬难氤氲，荒幢败筴谁为薰。寒僧斸春粲篱卉，坐遣油壁来如云。林生好花复好客，新诗密字当筵分。晚华易散绿房晓，天香须向空中闻。"}, {"author": "黄浚", "title": "病中谢众异亮奇过存", "paragraphs": "善病维摩道益尊，藤床深对雨灯昏。高居龙象缘难寂，小枕虫天梦自温。尚有游心寄缣素，故应冥想到邱樊。平生不信形骸累，多谢高轩日过门。"}, {"author": "黄浚", "title": "寄舜卿", "paragraphs": "一暑能令万绿深，背窗蛛网照沈吟。书来疏答宁关病，诗苦兜愁渐上心。入世羽毛空自惜，窥人魑魅任相侵。别来颜色知何似，庭柳扶疏又几寻。"}, {"author": "黄浚", "title": "题方泽山赠抱存诗后", "paragraphs": "万言瘏敝终何益，七字沈吟亦自哀。独遣方生矜此意，饮醇近妇叹天才。"}, {"author": "黄浚", "title": "偶成", "paragraphs": "榆叶经虫髡复青，清香宴寝昼冥冥。墙陬瘦竹秋初上，帘表啼螀疏可听。寸廪驱人妨素志，畹兰纫佩感孤馨。何当刺棹横江去，占取吴山作小屏。"}, {"author": "黄浚", "title": "即事书石甫幽恨词后", "paragraphs": "半晌惊鸿剧耐思，皓眸回月去还疑。从知锁骨生无分，终奈微波不可持。密意镇随车毂转，浅涡轻度粉香迟。缘橦舞马都成恨，赚取萧郎七字诗。"}, {"author": "黄浚", "title": "夜过黄河桥", "paragraphs": "河流一折更苍苍，谁遣长虹卧两冈。从此鱼龙沈夜睡，唯馀驾雁点秋光。当头北斗原无恙，悬想昆崙应已荒。何必奔流东注海，留波人世亦沧桑。"}, {"author": "黄浚", "title": "符离", "paragraphs": "晚风郁馀悲，驱车过符离。念昔张魏公，于兹偾其师。二帅既不睦，北征空恣睢。勿言僇曲端，心学终谁欺。此事恐未了，苏翁言可思。足知凶危器，不戢将自罹。峥嵘一千载，陵谷逶且迤。兵气近方沈，俛仰留嗟咨。"}, {"author": "黄浚", "title": "将至金陵道中作", "paragraphs": "赭山扼徐州，蜿蜒走千里。陂陀互映带，亭午及淮水。山川廓南徐，风物始秀美。淮北柳已凋，淮南绿未已。初瞻一发青，连嶂忽突起。苍茫眺山烧，岸谷斗俶诡。游心营八荒，逝毂逐奔晷。荡胸尽佳句，欲吐复挂齿。斜阳瞬相偪，失喜见渺瀰。江头掉扁舟，钟阜堕眼底。兹游良可悦，得诗肠已馁。"}, {"author": "黄浚", "title": "下关", "paragraphs": "大江灌东南，虎踞得建业。我来及燹馀，望古意转怯。下关当兵冲，颓壁尚巀嶪。何人委坚城，狂竖资血喋。遂令金粉地，宛转历浩劫。市棚取小饮，暂慰行役乏。居人念幕府，其气颇呿嗋。滔滔视江波，焉能洗兵甲。逝当随去鸥，浩荡谁可狎。"}, {"author": "黄浚", "title": "海上晤太夷先生赋赠", "paragraphs": "斯人一别沦江海，猿臂真成叹数奇。犹有光芒天所妒，故应肝胆世难窥。淋漓元气供神笔，检点年华送短诗。我道先生须悯世，危楼摩眼夕阳时。"}, {"author": "黄浚", "title": "再成一律呈太夷兼谢题赠之作", "paragraphs": "五年属梦海藏楼，今日凭瞻意更遒。丛菊漫蠲陶令恨，江关能动子山愁。从知不寐依南斗，刃使埋忧老此邱。风骨建安休拟似，自怜孱笔负沧洲。"}, {"author": "黄浚", "title": "赠沈涛园先生", "paragraphs": "岁寒竦孤姿，世乱见风义。平生阅诸贤，此老致可异。苍苍湖海豪，揫洗豁精意。廿年专旌麾，投老占廛地。开窗拓明几，茧纸作细字。谁知龙蛇笔，坠腕老更恣。研经言自泽，谋句色转粹。即兹勤事心，拔俗已高帜。微生倦尘缁，招陪及群季。三郎笃好我，南下辄连辔。英芒敞眉宇，感叹念气类。堂堂文肃公，厚德得所嗣。惟时丁衰虞，瑚琏惜轻试。沧江晚自佳，铜仙有馀泪。风尘黯南北，乔木日憔悴。横流终不复，士习实可议。作诗聊献公，忧来郁难寐。"}, {"author": "黄浚", "title": "奉赠散原先生便乞写示近诗", "paragraphs": "平生千遍诵君诗，执袂惊看意转疑。岂有声名能濩落，近怜肝肺益支离。群儿流汗终难及，天意沈冥抑可知。霜棹江南容小驻，剡藤取次乞新词。"}, {"author": "黄浚", "title": "沪上逢众异遂同游哈同花园", "paragraphs": "孤尊海角斟愁地，握手逢君转惘然。客里园林秋更悄，霜初风物静能妍。贾胡辟地从人羡，酸士沈吟得子怜。早识世缘皆偶值，肯教哀乐与缠绵。"}, {"author": "黄浚", "title": "戏答石甫相讯之作", "paragraphs": "南行十日趁馀秋，误被先生唤俊游。海澨楼台殊照眼，酒边笙吹不关愁。梅王度曲名能迥，樊郑拈髭兴未休。共念五郎寒坎壈，霜桥乘醉听吴讴。"}, {"author": "黄浚", "title": "抱存招同石甫彤士瘿公鬯威葆之众异数君小集流水音鸥客为绘寒庐茗话图题以一律", "paragraphs": "主人早挈仙舟侣，来结高斋半日缘。此意可怜耽水石，俊游终惜欠风泉。凌寒苍翠容无改，入画溪山晚更妍。长遣清音生寤寐，羡君心法得安便。"}, {"author": "黄浚", "title": "铜官感旧图为章曼仙题", "paragraphs": "湘乡功名照江水，幕府牙旌映千里。章侯手援曾公死，大恩不报宁独尔。沈思矍立洞公旨，故留遗憾资青史。后贤怅说懦夫起，亮节清标表兹士。好官不过得钱耳，孰若斯图传百纪。世儒观物囿常理，言禄沾沾真可鄙。严光乃以之推拟，章侯九原当粲齿。虚堂展卷心茫然，荒祠败柳江空烟。世閒恩怨复何著，君看沧海翻成田。"}, {"author": "黄浚", "title": "众难投诗索和以此答之", "paragraphs": "与君消息隔寒梅，毛骨含冤语重哀。覆水年华容跌宕，插天魂梦各崔嵬。退衙苦觅安心术，阅世真愁未老才。几度把诗终不忍，可知绮障亦轮回。"}, {"author": "黄浚", "title": "春日杂诗三首 其一", "paragraphs": "冷官仰屋椽，饭罢付春睡。文移未挂眼，鞅掌叹何自。鸢肩彼何人，笑我骨不媚。侧闻孜孜谋，终集闾巷议。吾身甘贫役，绝言弃智慧。阳春宣圣恩，秋卉讵含惠。出门路千歧，凝望掩寒涕。"}, {"author": "黄浚", "title": "春日杂诗三首 其二", "paragraphs": "沈思及未来，突兀千悲辛。岂唯觉昨非，顷念倏已陈。稍怜风日佳，忽复侵暮春。泓水活馀绿，园花回旧嚬。独忧人世事，颓下无涯津。信知艰虞会，翻见光景新。万事随洪波，吾曹诚僇民。"}, {"author": "黄浚", "title": "春日杂诗三首 其三", "paragraphs": "园花亦葳蕤，散漫依墙东。照海复倚天，香色浑难同。踟蹰花枝前，淡沱伤千红。譬如南国姝，娉婷一世空。绝代不自怜，修名孰有终。俛仰成兴衰，万物理可通。桃李自无言，亮彼造化功。"}, {"author": "黄浚", "title": "春尽日瘿公石甫及道阶上人招陪湘绮先生宴于法源寺越日以饯春图索诗 其一", "paragraphs": "好诗无力挽春残，独幸繁枝恋晚寒。谁遣上人珍此意，二分留取画中看。"}, {"author": "黄浚", "title": "春尽日瘿公石甫及道阶上人招陪湘绮先生宴于法源寺越日以饯春图索诗 其二", "paragraphs": "白头检讨重游日，置酒僧寮春又归。六十年来朝士改，丁香成雪栝成围。"}, {"author": "黄浚", "title": "四月四日崇效寺看牡丹", "paragraphs": "僧房例作牡丹诗，岁岁花枝我与期。天外空香随意静，日边醉影入帘迟。风流谁问西来阁，坊表犹传太学碑。今日玉盘承露冷，可怜车马满荒祠。"}, {"author": "黄浚", "title": "孝觉以将雨诗相示怃然有触次均奉和并呈双涛先生", "paragraphs": "眼中阳雁尽南飞，檐际凉秋黯澹归。独有井梧先落叶，可怜潭柳亦成围。缁尘京洛衣难浣，晚岁沧江愿未违。药裹安心元自得，岂宜怊怅说今非。"}, {"author": "黄浚", "title": "抱存累书促写诗作此奉寄", "paragraphs": "每从歌榭分秋夕，暂乞閒身学醉人。书约久愆怜笔退，吟心初倦识诗贫。孤行终恐迷阳误，近意能令象罔亲。别苑高寒慵一过，却裁新句寄漳滨。"}, {"author": "黄浚", "title": "挽陈简墀", "paragraphs": "公丧突如来，令我泪横泫。回思文字缘，此泪信难免。平生好放言，孤往犯众眄。公独手我诗，谓此泠然善。驰书讯罗瘿，爱士意不浅。东归见颜色，霜菊照新盏。招从曾与麦，吐语各俊謇。当时固魁梧，奄忽隔俯俛。一朝乔木凋，万事风嘱转。前游那忍念，楼宇俨在眼。世儿习脂韦，雅识晚稍鲜。斯人终足惜，吾语卒非舛。生刍致遥奠，三叹洗馀狷。旻天助萧恻，秋檐雨仍潸。"}, {"author": "黄浚", "title": "为杨千里题张倾城夫人所赠茧庐摩印图 其一", "paragraphs": "压帘寒雪护春光，佳画初披冻欲忘。惊代文章尊刻玉，寸珍金雁逐翱翔。"}, {"author": "黄浚", "title": "为杨千里题张倾城夫人所赠茧庐摩印图 其二", "paragraphs": "杨侯馀事工摩印，追琢清新洗瘦顽。钿阁知音韩约素，风流还遣落人閒。"}, {"author": "黄浚", "title": "为杨千里题张倾城夫人所赠茧庐摩印图 其三", "paragraphs": "雕戈虫鸟法无传，意匠矜规九府泉。争似排窠留尺幅，精庐閒品小花笺。"}, {"author": "黄浚", "title": "为杨千里题张倾城夫人所赠茧庐摩印图 其四", "paragraphs": "江南花尽佳人暮，瘦马京华日易斜。惆怅雕龙好身手，蟹膏淬刃刻杓窊。"}, {"author": "黄浚", "title": "澄意道人属题秋幢赞佛图 其一", "paragraphs": "桃花燕子总能禅，初地难寻祇枉然。梵嫂双飞随处是，可怜火宅见孤莲。"}, {"author": "黄浚", "title": "澄意道人属题秋幢赞佛图 其二", "paragraphs": "一龛秋雨冥冥夜，尽洗铅华證妙心。今日水波信双绝，更从何处著沈吟。"}, {"author": "黄浚", "title": "澄意道人属题秋幢赞佛图 其三", "paragraphs": "□□□□□□□，□岁心香敢费词。今日参禅薄曹洞，侧篇浮学百堪疑。"}, {"author": "黄浚", "title": "挽麦孺博", "paragraphs": "疏眉广颡美髭须，平世觥觥见此儒。党锢早年收郭泰，隐居晚节况王符。登楼曾共神州叹，览世真愁海水枯。忍向陈栏数陈迹，江枫千里最伤予。"}, {"author": "黄浚", "title": "十二月五日昆三招同樊山先生石遗师石甫瑟君剑丞宰平公达众异饮于寓斋", "paragraphs": "今冬乃奇寒，诗思久苦蛰。沈埋万人海，壮抱付羁馵。昨闻樊山来，春气转京邑。沈侯命清尊，薢茩约佳集。小巷初张灯，薄雪犯微湿。入门拜诗老，温貌最可挹。吾师辩澜翻，高论亦潗㵫。眼前三五公，谈笑恣翾给。阿梅盈盈至，隽采见玉立。身上江南香，隔袂作馀裛。素颜幸无恙，未遣严霜袭。流波无停姿，翩影去何急。酒阑申崇谭，洗席理茶笈。珈游固难常，坠韵倘可拾。"}, {"author": "黄浚", "title": "早春和众异", "paragraphs": "春风日夜催千绿，逐逐官曹负早春。癖睡已思安懵懂，观棋旋喜得翻新。无多诗力输强敌，绝好家居羡俊人。难忘圣湖结茅约，横流何日贳萍身。"}, {"author": "黄浚", "title": "赠李拔可即送其行兼乞海藏楼新刊诗", "paragraphs": "李侯薄为吏，谋句特清泚。涉旬暂北游，理艇复南指。斯人直俊鹘，岂独诗境美。郑公二年别，坚卧对江水。因侯乞诗卷，兼用讯安止。吴山青可念，修路记逶逦。明发及莺飞，江春黯千里。"}, {"author": "黄浚", "title": "上沈观先生", "paragraphs": "荆南词国谁称伯，天门一老扬先驾。吐吞云梦纳群有，蹴踏风霆歌九夏。旧闻清诗赋绿竹，数沐恩波舒锦帕。防辽早寄莱公钥，投韨还耽邺侯架。承平旄节世无匹，海曲沤沙盟暂假。未容神骥遽伏枥，再起烛龙烦照夜。法旻青星久沦堕，敝世洪波愈颓下。岸冠初领兰台聚，百僚坐肃南司化。定知峻望迈袁薛，谁信佳篇出鲍谢。扶持宙合要人纪，追琢心精蹈天罅。端居夙负抱膝吟，退衙常得撚须暇。尖叉马耳角新句，膏馥鸡林求善价。流风正始傥可复，文笔元和差相亚。微生挟策走上京，寸廪驱名托郎舍。致身仍叹文章误，违俗恐遭官长骂。岂知爱才甚渴饥，更复逢人盛誇诧。轻车冲晨独投访，便坐倾谈极酝藉。感公过誉饤座梨，贻我已逾牛心炙。东风摇天空自怒，世难排山那容贳。危时揽士重南北，此日挽强推楚柘。江山寂寥春去易，安得从游醉风榭。"}, {"author": "黄浚", "title": "柬夏吷庵", "paragraphs": "连春无好怀，风霾郁馀横。闭门数瘦竹，愁对妻子病。寸心复何期，诗诣谓可圣。官粗才亦退，内馁卒难竞。平生夏吷厂，四海熟名姓。神亲交甚淡，论简味殊正。于诗拓大国，出语极隽夐。西江有真源，佳处岂犷硬。君独哜其胾，扫涤天宇净。过存赠词卷，珂雪瑩相映。腾腾尘土中，薢茩此高咏。微花耿清明，街柳绿初盛。联游幸未晚，世事付青镜。投篇贡所疾，引领待良诤。终恐摩坚城，曳兵丧权劲。"}, {"author": "黄浚", "title": "三月朔日春社第一集赋呈石遗师", "paragraphs": "春城花欲燃，佳怀定何预。信当谋社尊，光景得少驻。楚才真可畏，高学无咫步。吾师晚好咏，埽室纳杖屦。言披风沙夕，分索冰雪句。杯觞洗凡色，花竹见朴素。此庐故非远，会心始一遇。致知诗境深，触譬寄孤慕。平生少年场，著意欲自度。黾勤事俯仰，惧坐文字误。得从诸老游，饯此春物暮。明日更层楼，冲寒傥能赋。"}, {"author": "黄浚", "title": "上巳日十刹海修禊分韵得形字", "paragraphs": "清池如禅心，朗澈无留形。可怜千兴衰，视此潭中星。水滨复何有，佳日花冥冥。诗人忽麇至，飙聚同轻萍。令节信有酬，高言发玄扃。分曹各引满，餔歠杂醉醒。开轩采柳丝，失喜西山青。惜无白莲风，隔水飘芳馨。三年屡祓除，忧患知难停。群公正整暇，四方怀仪型。夏统颇能歌，清激谁与听。"}, {"author": "黄浚", "title": "寓居丁香二株盛开中夜披月独玩久之", "paragraphs": "小叶吹香月半西，深深雾縠望凄迷。妍华此日归萧寺，苦向墙阴觅小题。"}, {"author": "黄浚", "title": "得亮奇奉天诗却寄", "paragraphs": "辽海书来雨乍晴，短笺疏字敌连城。可应物态勤相习，不分诗篇时一鸣。大事覆枰甘歛手，吾侪没世合无名。粗才近与文移狎，残月清尊久罢倾。"}, {"author": "黄浚", "title": "瘿公若海约游西山期而未往瘿有诗见及赋此谢之并书所闻 其一", "paragraphs": "日趋官府避西山，惭负招邀百态顽。翻被高人嘲偃蹇，苍厓惆怅写诗还。"}, {"author": "黄浚", "title": "瘿公若海约游西山期而未往瘿有诗见及赋此谢之并书所闻 其二", "paragraphs": "曾闻潭柘海棠树，檐外高枝锦样誇。侥倖精蓝容托命，移根终叹洛阳花。"}, {"author": "黄浚", "title": "初夏偶成", "paragraphs": "凉痕和雨上垣扉，老屋深灯百感微。樱笋颇残春渐远，桑麻纵好梦慵归。心愁来日亲醇酒，贫坐閒官失布衣。世事如环循不尽，未妨渊默见初几。"}, {"author": "黄浚", "title": "偶得", "paragraphs": "世情看取昏昏睡，日影从渠息息忙。收拾房栊乾净坐，安心除此更无方。"}, {"author": "黄浚", "title": "赠胡梓方", "paragraphs": "胡君攻诗榜其庐，剬心壹志天下无。被服应衣山谷褐，宗派笃主居仁图。近来江西好词笔，展纸令人每自失。此士立名非草草，何由惆怅长安道。"}, {"author": "黄浚", "title": "奉怀沈观先生", "paragraphs": "眼中巷陌断从游，每诵清诗洗百忧。酷热谁能接褦襶，新荷遥想对冥搜。治朝此老终堪式，晚进孱篇或见收。绝羡西涯邻屋角，高轩斜日与淹留。"}, {"author": "黄浚", "title": "晚游公园", "paragraphs": "觚棱残日尚翻鸦，过客风轩细泼茶。社树雨馀香自静，宫沟芦短水仍赊。灯光并作沈冥醉，夜雨微分绰约花。胜迹低徊终一喟，官蛙何事苦相哗。"}, {"author": "黄浚", "title": "久不见樊山老人柬以一诗", "paragraphs": "相逢楚老各嵚㟢，元白天才并可师。曾忆凉宵同说鬼，数稽佳约畏谈诗。盛名制锦三千牍，清暇拈须十二时。朝左近纡樊准议，西京儒雅赖将持。"}, {"author": "黄浚", "title": "七夕东城醉归", "paragraphs": "颠掷年光黯未知，人间秋至陡千悲。城头匹练挂寒意，道左华灯非昔时。玉露坐催杯酌换，金风暗遣斗杓移。寻思生计真须拙，欲乞天丝有至疑。"}, {"author": "黄浚", "title": "程穆厂属题顾印伯先生遗诗", "paragraphs": "华阳山人顾所持，书神酒意匹者谁。衰年客死留残诗，晚有弟子传其诗。风流摇落吾生迟，犹接坛坫瞻须眉。今题此纸益我思，颓世学诗将何为。"}, {"author": "黄浚", "title": "夜归", "paragraphs": "缺月流云夜未央，街声巷柝迸微茫。是身恐逐宵行误，却喜寒灯一线光。"}, {"author": "黄浚", "title": "晚游公园同舜卿即送其南归", "paragraphs": "偷闲来共徜徉步，失喜秋樊埽茗喧。一蝶破寒依晚袂，数鸦分暝作林昏。眼中甍雉犹能壮，槛外尘嚣不可论。知子南行非左计，索居吾欲乞丘园。"}, {"author": "黄浚", "title": "晚秋游公园同行者梁众异刘蘧六汪允宗刘龙慧", "paragraphs": "残濠差可容双桨，閒客能来共一嬉。障岸滃青疑蓄雨，背城芜绿欲迎诗。顿愁忧患随名字，剩对风漪惜鬓姿。岁岁镇怜秋境异，茗边吾亦倦评棋。"}, {"author": "黄浚", "title": "秋日杂诗八首 其一", "paragraphs": "寒号竞鸣秋，秋老虫转绝。不须哀众啾，微叹供一挈。四围秋浩荡，其气实凛烈。世间趋长夜，墐户那求热。可怜金天尽，凌晨更霜雪。"}, {"author": "黄浚", "title": "秋日杂诗八首 其二", "paragraphs": "入世如食蜜，要当彻中边。徇名始言愁，嗟子胡为然。我生本无忧，不系风中船。颓波终能随，何畏世缆牵。明镜无恒姿，秋云无定天。鸾翮有时贤，斤斤谋自全。"}, {"author": "黄浚", "title": "秋日杂诗八首 其三", "paragraphs": "昔年谢超宗，使酒好陵忽。尝因侍直省，恃醉对金阙。虏动三十年，佛出不能歇。吾恒爱兹语，隽爽扫理窟。世运赴陆沈，沛若万水发。钧天梦方酣，小士漫搪揬。秋原多烈风，负手看苍鹘。"}, {"author": "黄浚", "title": "秋日杂诗八首 其四", "paragraphs": "日车未能翻，但为秋天晶。出门长恻恻，难遣独往情。东家殷款庖，西邻勤抚筝。亦知今非昨，宁云死得生。邱山首空回，蝼蚁安得惊。不如长引酒，支解姜与橙。"}, {"author": "黄浚", "title": "秋日杂诗八首 其五", "paragraphs": "司空褚彦回，琵琶坐便殿。不为中书死，却侍华林宴。座逢沈文季，绝叫色俱变。斯人髯如戟，千载几望见。沈沈青简书，中有眼如电。竖儒偶饶舌，秃管蚀秋砚。"}, {"author": "黄浚", "title": "秋日杂诗八首 其六", "paragraphs": "金飙绝海来，离披奄梧楸。心知一叶落，遂先天下秋。江山忽变衰，岂唯吴王愁。时序循如环，白帝主杀收。卉木尔何冤，乘化遭虔刘。苑中剪綵花，犹歌清夜游。念彼桼室人，徒怀千岁忧。"}, {"author": "黄浚", "title": "秋日杂诗八首 其七", "paragraphs": "二王号居平，置身已甚巧。侍中谢敬冲，引枕色不挠。未如王僧祏，朝隐对佼佼。爱閒复多病，隽语令人饱。吾侪今温史，何用怒搯爪。亦莫闵人天，秋颜无由姣。"}, {"author": "黄浚", "title": "秋日杂诗八首 其八", "paragraphs": "弊庐托穷巷，曾无长者车。归时宵辄分，未尝得燕居。昨者犯小极，绳床理破书。返林风策策，蹈此窗纸虚。何时秋已深，起视庭叶疏。食贫寒每早，四壁嗟相如。卖赋今亦无，俯仰随群狙。"}, {"author": "黄浚", "title": "众异见诗遂一律相贻赋此报之", "paragraphs": "穷岁愁看覆旧棋，横流何地见微箕。湛卢去国终吞恨，醴酒留人岂厌饥。鸥鸟季龙聊一狎，虎贲敬则正相须。长安尘污寻常事，饱饭酣眠许写诗。"}, {"author": "黄浚", "title": "夕归", "paragraphs": "曾阴积雪万林枯，绝野骄鹰不可呼。世外闲僧识兵劫，眼中俊物一胡卢。故人死别名俱戢，独夜悲歌道益迂。还倒蚁醅收短醉，寻常筝筑任乌乌。"}, {"author": "黄浚", "title": "奉呈韬庵师傅", "paragraphs": "同光往矣沧生桑，天留名德维人纲。甘盘耆学牖冲主，后汉今周期可望。元祐诸贤存者几，老去风采弥堂堂。即言文学世盖寡，挹举深粹森光芒。吾生苦晚餍名字，何意躬及陪名场。高斋残岁置筵釂，时有温颜相属觞。先朝掌故为覼告，方春社宴为料量。新诗一出众流汗，伏诵口沫终难忘。中原文献久零剥，邹鲁遗化端吾乡。诸儒卓荦喜诃谩，此道私意轻披猖。公如屹立千仞冈，贞松文梓坚苍筤。沧江青璅等一覕，世儿孟浪商行藏。群盲抢攘赴脩劫，山河兵火哀荒荒。收寻煨烬要宏笔，美新目笑玄亭扬。平生二陈夙頫望，秀句愧比西里黄。愿言投诗贡所痼，公傥肘后蠲良方。"}, {"author": "黄浚", "title": "寄诸贞长杭州", "paragraphs": "东园别梦隔清秋，投帻看君意自遒。傥为莼羹思末下，近传诗句满杭州。时流尽有玄亭业，吾党虚怀桼室忧。便欲奋飞向云水，端居愁绝稻粱谋。"}, {"author": "黄浚", "title": "直退", "paragraphs": "直退焚香百念稀，经春光景绝深微。峭寒乍褪容辞酒，薄雪旋消待减衣。尽日作忙良可已，平生择术叹全非。远书欲答聊循读，猛忆家山笋正肥。"}, {"author": "黄浚", "title": "林季武梁众异同游公园", "paragraphs": "宣南流转春过半，今岁春光倍足怜。人物渐嗟随世换，园林犹喜与诗缘。关心芳草芊芊长，到眼繁花故故然。来日长安居不易，岂能放想泛吴船。"}, {"author": "黄浚", "title": "亭午独步公园二首 其一", "paragraphs": "彊策沉忧抱，来寻彳亍行。柏深收午气，莎绿转春情。光景诚何预，生涯固甚轻。桔槔今著力，回首一冬晴。"}, {"author": "黄浚", "title": "亭午独步公园二首 其二", "paragraphs": "逐逐终何益，栖栖重自哀。得闲亲水石，遣病祓风埃。躤柳眠能起，啼鸦去复回。谁知人意恶，过阙有轻雷。"}, {"author": "黄浚", "title": "上巳清明掞东敷盦众异招同灞河禊集赋呈韬老并示同游诸子", "paragraphs": "岁岁长安觅水滨，今年禊日最愁人。狎凫轻舸波仍浅，驻马荒坟迹已陈。名德独存同此集，诗翁归去及残春。如山忧患真当祓，迥儗流觞恐未伦。"}, {"author": "黄浚", "title": "青春一首", "paragraphs": "青春杨柳两依依，薄瞑羁愁但念归。世乱心情容易减，地偏车马本来稀。繁英剩供千场醉，兀坐徐知百事非。且喜晚檐新雨动，略苏馀绿上苔扉。"}, {"author": "黄浚", "title": "春尽日寄吷厂海上兼怀石遗师", "paragraphs": "长安黄尘渐污人，朝士争为断毂走。送君昨过未央街，索火扣门来已后。平生吷厂真解事，归趁青青江南柳。九衢日夕春亦尽，郁濯晴光定何有。朅逢禊日一临河，上巳清明遇殊偶。梁罗选剩能彊欢，念子佳诗不容口。颇闻圣湖见劫灰，兵火归装石遗叟。春申林际诗翁聚，往复诗篇几盈手。陆沈宁恤儒冠饿，日饮无何但濡首。作诗相寄幸置旁，他日终穷念君友。"}, {"author": "黄浚", "title": "师曾晦闻宰平次公约同崇效寺赏牡丹是为诗社第二集", "paragraphs": "长楸卓立皆老苍，下有篱卉流天香。诸贤胜约转后至，恣我凌晓寻花光。年年作诗向僧寺，举杯应念山河异。脩罗脩罗尔何世，吾侪宁有逃禅地。请君摩榜倚荒阁，回心试会西来意。"}, {"author": "黄浚", "title": "四月十八日过榆园赋呈姜斋先生", "paragraphs": "平泉小筑见崚嶒，开府归来百感增。世难遂同山著烧，端居又见谷成陵。真充棋隐双枰地，预许诗盟一穗灯。退食倘容陪履杖，短章先为写溪藤。"}, {"author": "黄浚", "title": "挽何鬯威", "paragraphs": "家国千忧戢一棺，为君破涕罢辛酸。早知毅豹均生死，合化鼠虫分臂肝。往日儒冠痴竟误，故交鬼箓恨难残。因缘文字都休问，剪纸魂归白日寒。"}, {"author": "黄浚", "title": "初伏偶成", "paragraphs": "黄雀风微不满梳，斜头深对白芙蕖。道人自喻忘机趣，国事羞看相斫书。斜日閒云怜出岫，残宵急雨任鸣渠。平生忧患终何益，拌付清诗与扫除。"}, {"author": "黄浚", "title": "谢诗庐见示近作", "paragraphs": "夏日实可畏，开函生清凉。秀句谁所持，馈我西里黄。平日铅山胡，绩学夙頫望。葺庐惟贮诗，萧然一身藏。独行追前脩，风彼争夺场。世敝道亦丧，殷忧未渠央。年来畏文字，隐几甘嗒忘。流沫诵君诗，蹶起劳疲牂。属和复引惭，乞君为平章。"}, {"author": "黄浚", "title": "世论一首", "paragraphs": "世论纷纷挽弱弓，蒙头专以睡程功。学诗不进终成癖，怀刺将漫厌自通。永夕瓜盘秋冉冉，小窗莞簟梦悤悤。乖龙未肯天悭破，虚说西南有好风。"}, {"author": "黄浚", "title": "七夕 其一", "paragraphs": "眼中何处认秋期，昨夜桃笙圣得知。惭愧耐凉馀拙骨，巧楼无梦乞蛛丝。"}, {"author": "黄浚", "title": "七夕 其二", "paragraphs": "青鸟承华事早空，鹊梁星渚亦无功。若为倒挽银河水，泻向人间作雨风。"}, {"author": "黄浚", "title": "立秋作 其一", "paragraphs": "槐花落尽识秋深，天放秋晴一晌阴。薜荔半墙些子竹，闭关埋照对沈吟。"}, {"author": "黄浚", "title": "立秋作 其二", "paragraphs": "秋意鸣蝉那许知，可怜著力占高枝。道人未解听繁响，袖手来看格五棋。"}, {"author": "黄浚", "title": "挽亮奇 其一", "paragraphs": "奔车尼父竟虚言，拊几千哀泪暗吞。我亦思君向诗里，不成残句与招魂。"}, {"author": "黄浚", "title": "挽亮奇 其二", "paragraphs": "丱年瀁月池头路，影事吾能一梦之。今日分携真隔世，苦从遗札證心期。"}, {"author": "黄浚", "title": "挽亮奇 其三", "paragraphs": "海隅幸免青蝇吊，人世深哀黄鹄歌。尽有脱衣风义在，江潭赋命奈君何。"}, {"author": "黄浚", "title": "病院口占", "paragraphs": "病身迢递入霜天，瘦骨支床也自便。角枕生涯句往梦，药杯风味又今年。回思国难真无极，旋想劳生一惘然。差喜残灯解摇夜，拥衾先乞彻宵眠。"}, {"author": "黄浚", "title": "病中作", "paragraphs": "平生绝笑缘坡竹，病里何繇却撚髭。叵耐匡床卅日雨，等閒催换少年时。"}, {"author": "黄浚", "title": "雨", "paragraphs": "秋林渐绛病方残，一雨平添小榻寒。可惜更无閒客过，清诗吟与阿谁看。"}, {"author": "黄浚", "title": "病中寄呈石遗师 其一", "paragraphs": "觥觥一代陈夫子，书局随身不自閒。丛竹小池饶管领，更携笠屐看湖山。"}, {"author": "黄浚", "title": "病中寄呈石遗师 其二", "paragraphs": "病客秋城有所思，思陪杖履共谈诗。近来瘦到心头血，欲乞囊方试一医。"}, {"author": "黄浚", "title": "病中寄呈石遗师 其三", "paragraphs": "药裹关身六尺床，卧怜悴叶受风忙。无人知负两佳节，辛苦题诗远寄将。"}, {"author": "黄浚", "title": "九月十六夜雷雨枕上成此", "paragraphs": "秋城一夜风吹雨，更拨晴空听晚雷。天意有时矜一震，归心无奈郁千回。但愁病骨苏仍缓，且喜诗声静又来。此意莫教携入梦，梦回孤枕更清哀。"}, {"author": "黄浚", "title": "寄宰平", "paragraphs": "一病霜飙欲满林，思君真觉瘦难禁。别来闻有乘桴感，归日应多抱䣛吟。国事蹉跎忧未已，时贤肥遁计殊深。怆人独有山阳笛，抚逝悬知涕上襟。"}, {"author": "黄浚", "title": "客多劝病中勿作诗占此答之", "paragraphs": "病夫傀独如枯僧，绳床缚梦窥孤灯。一从瞀眼负秋魄，卧及风力催檐冰。累旬越渫罹大札，府种交轹忧成症。胜衣素已苦羸顿，那敌熛飓纷凭陵。用知维摩非得已，示疾特为群生矜。势有至难术乃圣，勿药竟可苏懵憕。宵来一涊告脱热，霍若大赦欢中兴。可怜万念陷眢井，鸡竿此际谁当徵。平生诗垒颇摩厉，蝥弧夺既还先登。卫青不死实天幸，收合煨烬犹差胜。其馀事变杂朝市，置勿挂齿吾皆应。独兹吟境逝复得，色喜正可誇宾朋。人生有情在胸臆，孰肯木木侪痴蝇。安心是药语良审，奈此佳句千崚嶒。要知世有不龟手，未患寒壑探蛟罾。跰跹诘旦得学步，便有世故奔填膺。尔时索句恐寥落，宁获馀力涂溪藤。短章自释博君噱，休语流俗资疑憎。"}, {"author": "黄浚", "title": "病中众异枉存手录近诗持去明日谢以一律", "paragraphs": "好我梁夫子，能来写小诗。安心翻赖此，破梦偶为之。霜气朝妨枕，风声夜捲帷。忽怜吟力减，再拜乞君医。"}, {"author": "黄浚", "title": "曰归", "paragraphs": "禅榻寒衣半化缁，曰归何意尚秋期。候门稚子憨犹昔，倚枕劳人恍更疑。墙荔耐霜仍宛宛，瓶花同病故垂垂。从今要觅安心术，肯遣新愁上瘦诗。"}, {"author": "黄浚", "title": "晓起", "paragraphs": "卧病空堂梦易清，五更推枕听鸡鸣。从教天下知初旦，可奈世间多恶声。向晓稍闻千籁动，抚时翻觉一身轻。著鞭事业馀微喟，却趁霜阶望启明。"}, {"author": "黄浚", "title": "立冬前一日风雨有成", "paragraphs": "定知薄雨不成雪，却为迟寒故酿风。天意沈冥尚如此，吾生兴感恐难穷。文章违世甘麟楦，功业看人尽马通。岁晚空斋自珍重，严霜正振九秋蓬。"}, {"author": "黄浚", "title": "冬夜读书", "paragraphs": "观棋彻日意难平，夜对陈编境始清。药几渐疏偿病债，茶笙解事学吟声。因知开卷常有益，未悔作诗太瘦生。此意时人畴省得，蟹糖躁扰事功名。"}, {"author": "黄浚", "title": "冬晚偶成二十六韵呈石遗先生", "paragraphs": "静习思难新，世残忧早渗。一身谢疾疢，万事付䄏祲。敢嗟车无驺，终难心作纴。出门眺翠微，万户股相枕。萧然藏王城，浩若遘大浸。冬暄雪胡吝，风怒屋不?。方惭随弱波，焉用诩微荫。先生适何事，披裘待沽赁。解颐唯说诗，垂老不读谶。文献要旁徵，笔削慨孤任。未烦嗟绝韦，应喜见俶衽。前春冥未凋，往毂驰以僸。胡然骋高抱，太息寄长吟。国门今詄荡，群汇逞排闯。祖龙昔固非，山鬼侮已甚。雄标实中徂，义剑讵手揕。铭钟咸砰磷，击柱各?侺。网隳掔互扼，势逼齿殊䫴。骎骎鹿走台，悁悁鱼在罧。涕洟成四招，慷慨纳一噤。有悲当衔碑，有醉合澄窨。虚劳虞舜叫，值此皋繇喑。刳肝空费词，抉目敢避谮。平生迈往志，例受世法禁。不如申诃谣，聊以献带衿。城东月又斜，何时赋泥饮。"}, {"author": "黄浚", "title": "小至日雪柬又点丈", "paragraphs": "骑月乾晴胜晚春，薄裘还贷病馀身。谁知添线邻长夜，便有飞花衬冷晨。贞岁应教菑沴尽，索诗聊趁景光新。先生白战原无敌，挑垒吾甘失步人。"}, {"author": "黄浚", "title": "夜雪愈甚偶念畹华昨日新归遂成小诗乞天琴老人填词", "paragraphs": "梅花快雪恰相期，缀玉俄看换万枝。明日凤城同浩浩，今宵鼍鼓最迟迟。故应春脚回兰袂，似有云鬟迓桂旗。端是归来主红萼，翠尊先为乞新词。"}, {"author": "黄浚", "title": "大雪夜归", "paragraphs": "长安连雪极漫漫，飐乱风灯逼夜阑。忍踏寒琼谋薄醉，坐怜孤策入荒寒。骏狼日驭宁知返，冻雀枝栖恐未安。归对家人合遭谩，哦诗不管地炉残。"}, {"author": "黄浚", "title": "挽潘若海二首 其一", "paragraphs": "此老嵚崎哜道根，鲁连黄鹞最轩轩。文成孤愤天应鉴，命托长镵道益屯。一卧岂期终蹈海，四招无那欲排阍。高名未可收诗传，钩党遗民待絜论。"}, {"author": "黄浚", "title": "挽潘若海二首 其二", "paragraphs": "惘惘孤浮人海舟，年时倚杵閟深忧。中原谁遣棼群盗，江左何堪尽一流。同辈滫兰悲永诀，余生纫蕙独夷犹。西山已负从游约，目极寒岚涕不收。"}, {"author": "黄浚", "title": "早晚一首", "paragraphs": "畏寒新恃晓眠迟，暖旭窥窗一拄颐。缚笔瘦摹山谷字，盥香清诵石湖诗。心知哀乐侵人渐，悔露文章与世疑。早晚炽炉温玉性，未妨随俗诮詅痴。"}, {"author": "黄浚", "title": "戏书蛰云近诗后", "paragraphs": "月泉社老诗弥健，榕荫宗风钵不传。剩遣酸曹鏖七字，寒灯铿尽杖头钱。"}, {"author": "黄浚", "title": "夜归偶成", "paragraphs": "闵乱忧生意已辛，强持微醉破孤颦。斜灯药椀终何世，夜雪芦帘负尽春。国论坐看狙又喜，儒冠自分蠹相亲。宵残更结移家想，得刺吴船百事新。"}, {"author": "黄浚", "title": "上巳十刹海禊集分均得京字", "paragraphs": "佳会犹能趁晚晴，故湖烟柳不胜清。年年祓尽新亭泪，赢得才人满旧京。"}, {"author": "黄浚", "title": "玉甫招集江亭作展上巳未至分均得初字", "paragraphs": "乱后江亭屐久疏，拥愁唯对半床书。禊游多汝勤相展，世患如今未易祛。想借佳辰倾白堕，傥蒐新作过黄初。耽眠阻雨吾成悔，更负樱厨佛影蔬。"}, {"author": "黄浚", "title": "晚春", "paragraphs": "漠漠风沙损却春，丛愁如发复撩人。吹残柳絮初欹帽，落尽榆钱不计缗。永日诗囊成左计，全家药裹供清贫。旧棋可覆谁能手，奕事长安感慨新。"}, {"author": "黄浚", "title": "张蟹芦属题橐园谜话 其一", "paragraphs": "一曲春灯事可知，迷藏相捉叹痴儿。胡卢来日猜难尽，安得閒情更话之。"}, {"author": "黄浚", "title": "张蟹芦属题橐园谜话 其二", "paragraphs": "圣作诗书意甚深，廋词支解见机心。年来识字终成罪，黄绢高才合陆沈。"}, {"author": "黄浚", "title": "丁巳感春用昌黎东都遇春韵", "paragraphs": "层城沸哀笳，严鼓郁难竞。丝杨挂兵气，颓照黤相映。残花解人事，晚服谢閒靓。恶风驱春华，八表遂同病。可怜伤春笔，疲腕不能横。终晨厌家食，缘恨畏明镜。已甘疏简编，岂曰敢讥评。大圜循无穷，焉究衰与盛。独忧心声变，噍厉不可听。正宫既永绝，明茎罢照暝。脩途遂如漆，孤啸未遭省。吾生勤俯仰，斗室叹悬磬。簏虚那劳障，席破不遑正。愀然对哀匏，矍尔避语阱。延之昔好咏，望古托龙性。此朝信多乱，此士蹙靡骋。未能遏横流，复用思潜泳。浊漳亦可涉，裳佩要鲜净。世间多纤儿，秉杼不布经。机钳始交触，毒矢积一迸。素鞸成前驱，党属互吞并。呜呼士大夫，贵贱系赵孟。尔曹致足僇，天王复明圣。陆梁望淮蔡，沧景亦剽劲。奈何相损之，群帅讵受令。政当略烦苛，先务百僚敬。补苴定何谓，刻意颂休庆。明夷旦未融，琐尾活馀命。春轮终奔催，已矣无究竟。"}, {"author": "黄浚", "title": "得石遗室文续集却寄题匹园", "paragraphs": "一笺经岁意宁忘，为觅新诗落草堂。想拓廊腰围月色，定凭楼角纳山光。琅玕夏课曾添否，湖海高文喜寄将。今日匹园畴得匹，故应著笔辨兴亡。"}, {"author": "黄浚", "title": "读史戏占", "paragraphs": "春灯影里小中兴，一鹞翻山最自矜。复社转闻亲马阮，可知终负十三陵。"}, {"author": "黄浚", "title": "大雨有述", "paragraphs": "卧闻檐角水声洪，云阵俄惊斗两雄。蚁国梦成倾室徙，蝉枝愁遇打头风。所忧后土终横决，专罪顽霖恐未公。早晚但歌洗兵马，移床塞漏肯嗟穷。"}, {"author": "黄浚", "title": "水阁夜坐 其一", "paragraphs": "草树微香迓晚晴，湿萤无力月初明。水边裳佩知何限，忽念秋风暗地生。"}, {"author": "黄浚", "title": "水阁夜坐 其二", "paragraphs": "夜半风来水殿边，起看北斗叹流年。吾生未省承平乐，却听凉笳一惘然。"}, {"author": "黄浚", "title": "姚君悫归揭阳营秋园既成北来京师作图索诗", "paragraphs": "我生于秋意萧懔，白藏常恨无留廪。饥驱坐作王城虱，每对西山气殊噤。盛年房室资笑粲，天之轭才为已甚。苦抽词辩酬高旻，往事上心文字饮。君从何来示此图，夺眼秋光似镌锓。南疆故是山水窟，点染荔丹烂蕉锦。君能剪秽穷回溪，拓地几弓营几稔。平分四时各可玩，园独名秋志尤凛。世乱家居诚不易，得溉寒畦胜甘寝。问君胡为复行役，人事迁流视鱼淰。嗟予丘壑誓当专，未恨太瘦腰如沈。异时度岭会窥园，先激清流容我枕。"}, {"author": "黄浚", "title": "新秋杂诗 其一", "paragraphs": "乱定新愁复似丝，长卿贫病更谁知。故人莫恨书来晚，袖手看天正此时。"}, {"author": "黄浚", "title": "新秋杂诗 其二", "paragraphs": "薜荔微赪竹尽横，绿阴凄绝十年情。鹅车过后宫鸦散，重拾馀閒听市声。"}, {"author": "黄浚", "title": "新秋杂诗 其三", "paragraphs": "琼华何意阅朝晖，但见游兵枕殿扉。输我肯来携两客，漪澜堂底看红衣。"}, {"author": "黄浚", "title": "新秋杂诗 其四", "paragraphs": "承光松栝郁苍苍，玉瓮临阶佛负墙。借与温公呼独乐，可怜洛蜀费平章。"}, {"author": "黄浚", "title": "新秋杂诗 其五", "paragraphs": "何限微云滓太清，难为丸月独长生。玉绳转尽流年换，漫夜歌残望启明。"}, {"author": "黄浚", "title": "酬子言", "paragraphs": "平生吾道一尊瓠，客子光阴送撚䰅。时藉佳吟脱穷海，稍怜天意重癯儒。辚辚肯过唯谈律，讷讷相看欲据梧。说似退之吾岂敢，便摩巨刃计犹迂。"}, {"author": "黄浚", "title": "十月十一月北海团城沁香亭独坐有感", "paragraphs": "脱木生寒风动波，眼中残塔矗山阿。忧成已信侨将压，痴绝空歌约奈何。竟遣藩兵纷宝历，未容计簿录元和。主人莫作栖栖叹，要待毛锥敌鲁戈。"}, {"author": "黄浚", "title": "柬瑟君", "paragraphs": "雾帐吹笙不自由，专前珠斛但量愁。向令见罕欢常在，借使逢迟恨却休。淮雨竟成迷别馆，吴霜空遣盼归舟。镜华元献怜初翳，可待张词与解忧。"}, {"author": "黄浚", "title": "瑟君有诗见答和其均", "paragraphs": "雪意宁偿别意深，辞帷凤袜刬冰心。歌成得宝愁旋在，梦到还绡泪已沈。坊角柳枝仍恨缕，渡头桃叶比离襟。人生难得言愁会，莫对香篝负软吟。"}, {"author": "黄浚", "title": "十一月十五日月蚀二首 其一", "paragraphs": "帝箸尝皤事已虚，更无灵药救寒蜍。世间噩梦知何尽，空说东方骂鬼书。"}, {"author": "黄浚", "title": "十一月十五日月蚀二首 其二", "paragraphs": "中原兵气蚀天心，大地山河影陆沈。明岁当头如有约，不应破屋照愁吟。"}, {"author": "黄浚", "title": "丁巳除夕 其一", "paragraphs": "峥嵘岁云暮，称诗涕长潸。平生闭门人，排闼忧如山。昊天何荐瘥，迫使民命艰。谗夫始鸱张，大宝尸愚孱。寖寻抉馀纪，战气波人寰。坐令沦泗鼎，层累窥豪奸。晚怜虎豹死，么䯢临九关。善词楚台士，绝叫畴援攀。固知贞起元，王运循如环。奈此逆旅期，千春辞难还。旁劳读谶子，诏我忧与患。永年甲兵底，暂恋眉睫閒。不须照恒河，历劫疲心顽。"}, {"author": "黄浚", "title": "丁巳除夕 其二", "paragraphs": "我生无寸欢，小隐待沈陆。廿年长安尘，渥此容膝屋。支离见户牖，偪仄杂庖塾。寒号嘂风檐，饥羽眷霜木。灯棱宵反昏，烟纛晓已矗。岁时沈吟人，孤踞恣歌哭。冥心每构思，异地觊小筑。书城意迤逦，绕舍兼水竹。此怀未可遂，贫病复转毂。年年尺寸地，伊郁储药曲。宁家终无方，短榻譬寄宿。浮生事胡尔，风景悲举目。瞢腾卒岁歌，忧来急如镞。"}, {"author": "黄浚", "title": "丁巳除夕 其三", "paragraphs": "儒墨均为禽，典籍肆若罟。苍孔胡不仁，殴我入奥府。长年鉥肝肾，得句鲠仍吐。窥藩初趑趄，闯户忽连嵝。所尊唯杜韩，颇亦喜徐庾。自憎词失缛，辄恨诣不古。荡胸千嶒崚，时亦写媚妩。谁知短檠灯，不敌长袖舞。道旁昏睡儿，略窃混沌谱。浪夸持玉杯，国论供吹蛊。毁移乾坤轴，旷野尽兕虎。吾侪卒何益，章颂委粪土。祭诗还自?，残梦狎鼙鼓。"}, {"author": "黄浚", "title": "戊午元夕得畏庐先生书云世局岌岌长日都无好怀只合饮酒闻歌自呼负负而已重慨斯言翌夜为招畹华翰卿诸郎置酒昆三寓中先生与樊山老人先至次日冒鹤亭首成长句相示赋此记之", "paragraphs": "年年观弈厌长安，看到春灯局又阑。二老肯来图小集，诸郎相对足清欢。便赊圆月供嚬笑，正藉新声洗肺肝。愧我哀时过于一，明河篇句步应难。"}, {"author": "黄浚", "title": "夜坐怀众异", "paragraphs": "东风作意动寒檐，谁信春城正戒严。病久尚胜炉火燠，心閒初验箧诗廉。文章驴券书何用，功状鲇竿冷不嫌。独念俊人江海去，坐收佳语付邮签。"}, {"author": "黄浚", "title": "戏呈瘿公一首", "paragraphs": "近闻行辈晋称翁，爱汝清诗不愿工。一笑池鱼殃岂及，相持邱貉论终公。战尘垂动仍浮白，歌席频邀费比红。此是先生新日课，阳狂未许俗夫同。"}, {"author": "黄浚", "title": "花朝前一夕雨寄众异", "paragraphs": "连晴蓟陌忧尘土，快意空阶听春雨。江湖水生吴船暮，念远裁诗唯寄汝。君行先到青溪畔，蒋山属想相眉妩。淞冰乍坼见奁玉，邓尉残梅寻几许。掠天俊鹘令人羡，斜字新笺忽邮予。自言初蹋江南路，十年悔不娴吴语。春申珠履那足道，楼夜飘灯定谁侣。开函一笑旋自失，身欲奋飞山川阻。此时西子妆初靓，娭光料迓鸥边橹。二堤烟柳殢愁意，六通山茶发新乳。茅庵佳处尽商略，翠尊更著盈盈女。应缘秀句惊湖侬，二月莺花勤付与。可怜癯儒守京国，但逐群盲疲仰俯。残棋争劫已堪羞，寒恋重衾梦何苦。庭除点滴渐凄清，碎我离心坠风渚。"}, {"author": "黄浚", "title": "北海晚眺", "paragraphs": "闻说春波欲变田，凭临旧苑倍萧然。略馀鸦背驮残照，预卜藕花输去年。桥畔尽收张罟税，阁中新课打碑钱。艮山残石应无恙，为汝摩挲一仰天。"}, {"author": "黄浚", "title": "雨夜再寄众异", "paragraphs": "泼墨春阴勒峭寒，伤高长是怯凭阑。难逢尺札风前读，不奈珠灯雨里看。小别剧胜千日忆，此游应抵十年欢。春江佳句劳频拾，乘醉吾思借羽翰。"}, {"author": "黄浚", "title": "众异既归殊惓惓于江南之游赋此讯之", "paragraphs": "别里江春莺乱飞，梦中岚黛最依依。若为打楫劳凝伫，谁信飘灯更自归。柳眼倘留前度媚，花枝应笑独眠非。清宵惆怅终何益，及取韶光一卷帏。"}, {"author": "黄浚", "title": "相逢一首柬众异", "paragraphs": "生小餐英衔雨枝，相逢中瓦日西移。倾心玉立初盟夜，入想云裳欲嫁时。绣段缠绵成寄意，秋眸容忍割临歧。思君应逐春潮发，一舸垂虹恐费词。"}, {"author": "黄浚", "title": "次均寄答舜卿江南见怀", "paragraphs": "乡心日夜逐南云，岂独临歧惜暂分。遥想杂花满江树，最怜孤棹破波纹。猖狂吾已同清浊，来去君应断见闻。归过后山烦寄语，新诗黄预待挥斤。"}, {"author": "黄浚", "title": "庭前丁香始开赋此宠之", "paragraphs": "烟腰月靥见宫妆，乍结旋飘款款香。今夜仙都皈北烛，平生花品黜南强。繁光窅窕逢三月，新恨侵寻费一觞。省识癯儒初学道，不劳流辈笑清狂。"}, {"author": "黄浚", "title": "海棠盛开为赋四绝 其一", "paragraphs": "宫锦宫城事化烟，自怜初唤海棠颠。夜深重作通明奏，始信花光解破禅。"}, {"author": "黄浚", "title": "海棠盛开为赋四绝 其二", "paragraphs": "开过辛夷又此花，寻春旋为惜妍华。端愁雨砌垂垂尽，欲乞黄州与徙家。"}, {"author": "黄浚", "title": "海棠盛开为赋四绝 其三", "paragraphs": "花阴排日倒清尊，扶醉红云帐底温。不待金盘荐华屋，三更画烛对销魂。"}, {"author": "黄浚", "title": "海棠盛开为赋四绝 其四", "paragraphs": "年时绝艳数柯邱，北胜南强论总休。为爱新红故涂抹，可能长日弄春柔。"}, {"author": "黄浚", "title": "众异以海棠诗索和久无以报三月二十八日崇效寺赏牡丹怃然有作因次其韵", "paragraphs": "十年深负锦帷妆，破例寻春叩梵坊。未是来迟成晼晚，欲教移取费商量。含风后圃盈盈见，亸日新枝宛宛长。莫向宣南矜掌故，沈吟先恐损欢肠。"}, {"author": "黄浚", "title": "寄孝觉", "paragraphs": "破碎河山寂灭春，悲歌剩寄海滨人。参军几日辞蛮语，大长何时署汉臣。久乱渐知神笔累，孤怀初许细腰亲。桃笺近有缘情作，便欲从君学斲轮。"}, {"author": "黄浚", "title": "瑟君病中以近词相示书此讯之", "paragraphs": "柳棉吹老燕归来，怅卧闻君咽百哀。新制不逢张子野，芳尘送尽贺方回。极知别梦回凉夜，谁信欢场有死灰。我亦城南初侧帽，异时怊怅恐伤才。"}, {"author": "黄浚", "title": "挽刘蘧六 其一", "paragraphs": "一暝当残夜，嗟君得所归。厄才天亦褊，避地愿终违。旧幌深深话，长廊恻恻晖。此情畴忍忆，欲忆已沾衣。"}, {"author": "黄浚", "title": "挽刘蘧六 其二", "paragraphs": "广雅流风远，馀晖得此贤。清狂仍自放，瑩澈计无全。已叹文园渴，终同奉倩年。回怜青溪水，流恨几婵娟。"}, {"author": "黄浚", "title": "水榭独成", "paragraphs": "又见荷盘出水时，轻衫愁损旧风仪。已拌此日未足惜，略喜世人无我知。残砌蛩螀空絮聒，高枝螂雀有孤危。围天暝色垂垂合，雨槛归心欲语谁。"}, {"author": "黄浚", "title": "汤山道中", "paragraphs": "十年颜汗负山灵，破晓今来款众青。暑树著云如火齐，乱峰衔翠入苍冥。真成适野忧方大，一叹奔车去不停。端合洁身谋独往，夜窗留梦伴巾瓶。"}, {"author": "黄浚", "title": "汤山", "paragraphs": "甍栋参差金爵残，路歧犹榜小汤山。一泓觱沸终何事，流向人间洗热官。"}, {"author": "黄浚", "title": "宿汤山行宫遇雨", "paragraphs": "渐纵喧嚣酿寂寥，盲风排户雨声骄。坐浇枯茗迟残籁，直遣孤吟答此宵。人事疚心甘濩落，虫天馀唱任嫖姚。西山已办淩晨往，合眼云泉约久要。"}]