[{"author": "张采庵", "title": "尚忆", "paragraphs": "尚忆传生酒，双涡笑入杯。我真无赖子，卿是可憎才。芳草年年绿，春心寸寸灰。何当待明月，相约抱琴来。"}, {"author": "张采庵", "title": "秋夜", "paragraphs": "卧后深宵露气浓，枕边时到隔林钟。无端乱坠一庭叶，有底閒愁四壁蛩。村犬吠寒声远近，荒鸡啼月梦惺忪。江南庾信归犹滞，思入云山第几重。"}, {"author": "张采庵", "title": "由羊石之新会舟中", "paragraphs": "飘萍那复计何方，一舸程长共夜长。最是征人魂断处，渔灯三五认吾乡。"}, {"author": "张采庵", "title": "雨夜屋漏屹坐成歌", "paragraphs": "矮屋黯寒檠，长风送远柝。胡床辗转眠不成，布衾如铁人如蠖。忽闻悴叶声骚骚，月掩同云大雨作。瓦沟琤琮移宫羽，似听轩辕奏清角。郁陶客心久孤迥，天亦有情慰索寞。陡然饥鼠窜空梁，泻溜悬瀑缘壁落。水珠如雪溅人面，掉首推衾惊起跃。匆遽呼僮睡正熟，梦呓喃喃眼漠漠。心忙意乱朱成碧，攘臂移榻喉喘息。深秋一雨酿寒宵，湫地半弓成泽国。彼苍怪有弄人技，使欢使恼浑难识。尽教无语坐终宵，雨意风声正无极。君不见重裘锦罽拥朱门，艳烛华灯明白壁。又不见牛衣马磨有鹄形，蝉腹龟肠呈菜色。吁嗟乎，安得杜陵广厦乐天裘。纵横庇覆天尽头，风寒雨雪同不忧。"}, {"author": "张采庵", "title": "洞箫吟", "paragraphs": "截竹南山下，刲刳去其节。仿古为洞箫，五音调六穴。十载共飘零，因依未常别。坚理渍赪黄，绛唇发清越。有时参差弄，松梢下晴月。有时泣怨音，空山鹃啼血。濩落风尘下，此音谁赏悦。扁舟溯长江，两心同呜咽。停指一相看，一看一肠热。洞箫复洞箫，箫应喻吾说。宁作阳春孤，莫学巴歌拙。"}, {"author": "张采庵", "title": "午晴", "paragraphs": "云敛烟消逸兴生，绿阴摇幌午风清。微闻鸟语梦初醒，淡洗秋痕天乍晴。几叠琴音流水韵，一帘香气卖花声。农歌处处行低垄，知是新粳雨后成。"}, {"author": "张采庵", "title": "消夏", "paragraphs": "岭云似火烘，日长户不掩。披襟南窗下，蒲扇卧竹簟。好风过松岩，潇潇同雨点。闭目且调息，斜日坠西崦。安閒长若此，徂暑又何慊。"}, {"author": "张采庵", "title": "遣兴", "paragraphs": "喜无俗客扰诗肠，红日遮残小院凉。苦境不妨随分过，好花难得透帘香。庭松霁雨浓于染，山鸟呼晴巧似簧。颇忆浇蔬镵笋趣，此身今又客他乡。"}, {"author": "张采庵", "title": "夜阑", "paragraphs": "深宵灯幌味萧然，斗转参横欲晓天。竹影生风摇冶梦，窗纱印月照高眠。不时爽籁喧林表，何处清琴绕枕边。汗漫欲寻坡老兴，一航容与碧山前。"}, {"author": "张采庵", "title": "登九龙宋王台", "paragraphs": "蜡屐招携舒啸来，光生云水石封苔。东流渺渺王何处，南宋迢迢迹未灰。野老凿耕忘往事，骚人惆怅念兹台。即今断送残山去，空见江风浪作堆。"}, {"author": "张采庵", "title": "秋夜即事", "paragraphs": "萧瑟清宵寂历村，何妨高卧闭柴门。辞枝黄叶敲窗急，带焰青藜照壁昏。淡月溶溶花有影，轻寒漠漠梦无痕。砧声风远能惊枕，捣碎秋心几处喧。"}, {"author": "张采庵", "title": "往港舟中", "paragraphs": "十月严风动旅尘，修途晚棹若为亲。九天有意留残月，一夜多情逐远人。绿草与心违宅里，青袍如故历江津。莫教昏梦添惆怅，转去穷山看复晨。"}, {"author": "张采庵", "title": "喜见沈节庐张颠", "paragraphs": "落地閒花未可听，西风归兴散南溟。一秋影事寻思索，两载深交顾盼青。离恨暂消来有信，坠欢重拾了忘形。凭君莫负樽前醉，有约因循岁易星。"}, {"author": "张采庵", "title": "中秋夜作", "paragraphs": "中秋两度他乡月，千里婵娟共仰瞻。绛树新声闻隔院，黄娇美酒醉灵蟾。行寻短句吟难好，坐涉遐思看不厌。灯火团圞虚此夕，遥知犹未下筠帘。"}, {"author": "张采庵", "title": "无题四首 其一", "paragraphs": "绿云初勒锦缠头，深锁眉梢一段愁。秋雨梧桐鸣玉轸，晓风杨柳拂金钩。罗衫香涴心先醉，红豆歌残泪易流。罨画楼台连楚尾，江潮应为送归舟。"}, {"author": "张采庵", "title": "无题四首 其二", "paragraphs": "枕角欢馀未晓天，银屏开处数华年。薄裯似雾笼鸳梦，细语如丝透麝烟。不解流莺还有老，只怜明月等閒圆。即今多谢阳和泽，去去无须忆坠鞭。"}, {"author": "张采庵", "title": "赠陈挺秀", "paragraphs": "十年萍散隔音尘，握手浑疑梦里身。永夜宁堪看月色，今朝何幸共花辰。愁轻不记长为客，世乱何妨略守真。杯酒凭君须举白，前村时有醉归人。"}, {"author": "张采庵", "title": "题扑蝶图", "paragraphs": "流莺啼绿天涯草，三月红稀春欲暮。翩跹冶蝶如许忙，草上花间来复去。美人小立注娇眸，生憎蝴蝶不识愁。小箑半张持欲扑，莫教飞上玉搔头。蝶自弄情左复右，人已含颦蝶知否。为怜飞处影成双，几度迟迟还住手。当知云鬓麝兰香，一样盈盈浅淡妆。人不比花蝶应去，且随柳絮共颠狂。"}, {"author": "张采庵", "title": "赠卢二云飞", "paragraphs": "风萍十载两茫茫，至竟浮生为底忙。月到西楼劳夜梦，花摇南浦负春光。偏多故意同玄鸟，别有深情似绿杨。今日坠欢重可拾，与君吟遍水云乡。"}, {"author": "张采庵", "title": "新会天成寺禾雀花到访时已过留题于壁以志鸿爪", "paragraphs": "闻道仙根异凡卉，客中遥望倍关心。徘徊人影多于蝶，低亚花枝巧似禽。无奈摇情香褪树，空教眠照绿成阴。东风容易归南国，取次含烟待再寻。"}, {"author": "张采庵", "title": "垂竿", "paragraphs": "拣得矶头万绿中，閒身只合侣渔童。钓竿一样名心寂，好让蜻蜓立野风。"}, {"author": "张采庵", "title": "苦热", "paragraphs": "大块沉沉莫噫气，煎人畏景汗衣裳。慰烦只有薇窥户，欲睡难寻草置厢。赤日行天谁触热，绿榕幕地不招凉。了知世已无清土，且尽樽罍入醉乡。"}, {"author": "张采庵", "title": "难凭", "paragraphs": "难凭肉眼识风幡，乱脉奔流莫探源。一缕孤香徒露骨，千竿恶竹自盘根。春婆有梦成泡影，秋士工愁掩泪痕。战外河山玄夜月，抱枝寒雀噪无温。"}, {"author": "张采庵", "title": "八月望夜", "paragraphs": "歌扇僛僛叶管弦，华灯十里斗婵娟。霜澄宇下秋才半，人到天涯月又圆。枕簟有凉侵梦里，酒杯无味入吟边。何当高逐团栾影，一夜芦帘照未眠。"}, {"author": "张采庵", "title": "无题四首 其三", "paragraphs": "芽黄月上夜开帘，祷愿旃檀细细添。抵死相缠蚕已苦，朅来入梦蝶犹甜。歌残桃叶难禁恨，敲落灯花莫浪占。剑有锋铓潮有信，此生久悔爱香奁。"}, {"author": "张采庵", "title": "无题", "paragraphs": "朱茀轻车酒半酣，流尘惹袜暗香含。寂寥蒲柳曲江曲，坎坷莺花三月三。怕引游丝怜苒弱，自拈罗带弄羞惭。芳心一寸如么凤，路上蓬山只未谙。"}, {"author": "张采庵", "title": "残秋之夜有怀年前旅港寄沈七", "paragraphs": "商略高眠过夜分，奈何无计了閒愁。梧桐碎影还筛月，络纬凄声不耐秋。一例寒毡床折足，二分微火客低头。坠欢如梦长于梦，枕里邯郸试探搜。"}, {"author": "张采庵", "title": "鬼意", "paragraphs": "湿萤明灭雨如丝，野冢游魂泣别离。吹得西风凉浸骨，白杨林外夜何其。"}, {"author": "张采庵", "title": "酬杜幽篁即赠元韵", "paragraphs": "廿年影事等春婆，憔悴青衫别泪多。未了夙因难学佛，长耽绮语易成魔。身同密课忙如许，力比菱枝劲几何。赢得襟怀潇洒甚，海天遥处一狂歌。"}, {"author": "张采庵", "title": "赠陈汉", "paragraphs": "素衣曾入古幽燕，鞍马关山路八千。笑索梅花修绮业，栽成玉树比华年。图书跌宕长明志，泉石优游自乐天。我本飘萍随浪孟，逢君可有旧因缘。"}, {"author": "张采庵", "title": "留宾", "paragraphs": "东风长短作阴霾，雨湿征尘走马街。今日杏花开独好，明朝寒食住为佳。瓮头新熟酴醾酿，醉里同消芥蒂怀。更出桥南风物好，凭君莫负踏青鞋。"}, {"author": "张采庵", "title": "枕上 其一", "paragraphs": "美人香草托清高，大梦千年惑士曹。安得李斯还健在，重燃秦火燬离骚。"}, {"author": "张采庵", "title": "枕上 其二", "paragraphs": "上巳东风祓禊辰，相逢笑语醉中真。凭君快读浔江句，今夜鸡坛月正新。"}, {"author": "张采庵", "title": "无题", "paragraphs": "拗折灵犀寸寸心，莫教人赋白头吟。丝成寡女琴休爨，竹染湘妃泪最深。若使千秋为怨蝶，何如一死化冤禽。老天初意浑难识，云散云开自古今。"}, {"author": "张采庵", "title": "书况", "paragraphs": "坠地奇胎廿七年，旧欢如梦梦如烟。痴顽顾我终无用，啼笑因人绝可怜。杖鼓难寻相和曲，离骚读向奈何天。小乘近得华严法，愿向云门学老禅。"}, {"author": "张采庵", "title": "菡萏", "paragraphs": "菡萏花开六月天，严闺初放采莲船。已驱冶蝶犹衔鬓，生妒情鸳故并肩。孤闷何来低翠黛，小名曾见掩齐纨。怎禁桨打波光碎，人影支离亦可怜。"}, {"author": "张采庵", "title": "别后", "paragraphs": "偶因诗句起疑云，篝火狐嗥彻夜闻。汉佩盈盈徒赠我，韩香冷冷只怜君。心同堕马双交髻，恨儗留仙百褶裙。剩有离愁哭未了，背人弹泪更缤纷。"}, {"author": "张采庵", "title": "重见", "paragraphs": "逢君犹似旧时狂，一入侯门恨缕长。往事人前休问妾，明朝花下再迟郎。偷分驻景灵妃药，浪泄盟心异国香。贝齿依稀还在臂，相违莫便忍相忘。"}, {"author": "张采庵", "title": "有寄", "paragraphs": "儿家居住是红楼，汗漫相逢柳叶秋。团扇泥郎图蛱蝶，银彄教妾学箜篌。词通曹植倾心语，眼触刘桢障面羞。今夜伊人如有梦，应从楚尾渡吴头。"}, {"author": "张采庵", "title": "感事", "paragraphs": "不须壮士劫盟还，慷慨秦庭事亦艰。只有狂歌权当哭，更无小病与偷閒。亡羊白日迷歧路，唳鹤清秋念故山。欲叩苍穹一问讯，长风何日渡荆蛮。"}, {"author": "张采庵", "title": "九日送刘顺之", "paragraphs": "高柳疏枝瘦损青，寒云漠漠雨溟溟。山中菊酒不成饮，客里骊歌最厌听。旧识秋怀明似月，共怜人事泛于萍。西风匹马江门道，千里归心照福星。"}, {"author": "张采庵", "title": "游叱石岩天日寺夜宿木兰堂和壁间韵", "paragraphs": "锦囊瘦马拾秋光，夜访招提烂熳狂。风作松涛惊独枕，月斜山鬼瞰虚堂。閒翻贝叶穷三密，欲得杨枝洒万方。诗句欲成眠更醒，侵窗寒露影微茫。"}, {"author": "张采庵", "title": "和罗干卿烛花三首仍用蒋苕生韵 其一", "paragraphs": "蜡尽三条坐冷茵，心灰还发穗华新。非关羯鼓催繁艳，自有铜芝报好春。送去金莲银茧护，抒开红袖翠眉颦。飞蛾也似东风蝶，飘落琼蕤最恼人。"}, {"author": "张采庵", "title": "和罗干卿烛花三首仍用蒋苕生韵 其二", "paragraphs": "清辉华绚紫茸茵，开到亭亭照眼新。绽绿初停宫禁夜，摇红深护洞房春。轻绡幢焰笼双喜，锦帐深光解百颦。为惜寒风飐零落，妆成不唤捲帘人。"}, {"author": "张采庵", "title": "和罗干卿烛花三首仍用蒋苕生韵 其三", "paragraphs": "浪逐杨花坠绿茵，西窗银蕊夜来新。三更别梦长垂穗，一点芳心不为春。轻绽翠华微笑影，高堆红泪可怜颦。凭君莫遣金刀剪，乡户来朝迓远人。"}, {"author": "张采庵", "title": "由省之新会舟夜行抵周郡驿登陆时漏下四鼓风露满身口占一律", "paragraphs": "夜航一舸蓬窗梦，唤泊江村梦有痕。津口鸡声啼晓乱，桥头灯影照人温。霜飞客路衣如浣，柳暗宫堤月已昏。欲息征鞍待明发，酒旗茅店未开门。"}, {"author": "张采庵", "title": "文卿赋悼亡诗以唁之", "paragraphs": "近闻君抱鼓盆忧，不见如珠缟纻投。古调五声弦断夜，暮春三月簟生秋。倾来薤露虽成泪，修到梅花共白头。为问微之悲遣句，悼亡哀怨几时休。"}, {"author": "张采庵", "title": "村居四首 其一", "paragraphs": "田家茅舍瀼西东，高揭神旂任好风。社日鼓声村市闹，扶归人尽醉颜红。"}, {"author": "张采庵", "title": "村居四首 其二", "paragraphs": "雨过郊原万绿苏，叱牛牵犊放平芜。南风一夜黄云卧，犬吠前村吏索租。"}, {"author": "张采庵", "title": "村居四首 其三", "paragraphs": "小巫出卖护蚕符，争买归来贴户隅。共道三眠丝早熟，何须酾酒祀蚕姑。"}, {"author": "张采庵", "title": "村居四首 其四", "paragraphs": "袅袅炊烟散夕阳，豆棚瓜架晚风凉。广场一匝忘餐者，争看村伶演瓦岗。"}, {"author": "张采庵", "title": "赠内子澹俜", "paragraphs": "岁岁征车别故乡，浪游应悔嫁萧郎。小楼月上诗怀远，宝座幢开贝叶香。餐藿长甘贫士淡，典钗能谅酒人狂。年来一觉邯郸梦，纸阁芦帘伴孟光。"}, {"author": "张采庵", "title": "春尽日雨中偶感", "paragraphs": "云气千家泥滑滑，仓庚声里雨羁人。阴成蕉叶才三尺，花发荼蘼又一春。少日去如丸下坂，浪游赢得面封尘。边烽万里传胡耗，袖手穷荒负此身。"}, {"author": "张采庵", "title": "闻倭寇陷秦岛", "paragraphs": "鞞鼓催来劫杀声，忽传飞将退龙城。关山戎马临残照，荆棘铜驼泣故京。狂寇尚存宜死节，微躯何敢恋生荣。十年磨剑锋如雪，待斩倭夷壮请缨。"}, {"author": "张采庵", "title": "偶成", "paragraphs": "无端风雨壮如瀑，狼藉杏花红作堆。薄暮昏昏有倦日，远山隆隆尚轻雷。邻翁邀我擘紫蟹，曲径滑人损绿苔。酒醉夜深便留睡，司阍聋叟唤不开。"}, {"author": "张采庵", "title": "答友问", "paragraphs": "愿张天讨挞倭奴，振臂当前奋一呼。宝剑横磨驱十万，山河还我旧舆图。"}, {"author": "张采庵", "title": "感愤", "paragraphs": "汉家烽火自年年，胡马秋高欲及燕。空雪长沙忧国涕，谁输卜式助边钱。荒鸡中夜声非恶，老竹严冬节愈坚。怒发一冲何处去，踏平三岛勒燕然。"}, {"author": "张采庵", "title": "舟夜", "paragraphs": "荻花瑟瑟水淙淙，遥夜三更独客艭。暗极忽皎山吐月，戛然长鸣鹤横江。攘胡性起每击楫，吹梦风来时满窗。揉眼推衾坐无寐，前林清度晓钟撞。"}, {"author": "张采庵", "title": "新竹雨后数日百尺", "paragraphs": "君子岂能终久闭，一朝春雨破莓苔。干霄直气峨千尺，及物清风遍九垓。何处宫商秋律动，有时环佩玉人来。会看他日平安报，不只栖鸾与友梅。"}, {"author": "张采庵", "title": "香海夜送谢秋浦北上", "paragraphs": "东北狼烟接大溟，送君又上短长亭。露华今夜无穷白，灯火于人分外青。折柳歌寒香海月，落梅风散楚江萍。故都到日当豪饮，会看旌旄下进陉。"}, {"author": "张采庵", "title": "即事", "paragraphs": "蕉窗五月绿阴寒，风静香沉枕簟安。检点旧诗当意少，周旋俗客作言难。比邻桑柘家千户，归牧牛羊日两竿。世有羲皇君悟否，古琴膝上又轻弹。"}, {"author": "张采庵", "title": "登山", "paragraphs": "销声养粹到岩阿，九点齐烟入啸歌。天外风雷龙变化，人间哀乐酒消磨。长松啼鸟争枝急，古庙残碑阅岁多。上到高峰愁满眼，不堪遥望碎山河。"}, {"author": "张采庵", "title": "寇陷长春李君如玉仅身免南下相逢握手一恸", "paragraphs": "莺花酣处乱离间，落魄同惊季子颜。此别死生难自料，又闻胡马陷榆关。"}, {"author": "张采庵", "title": "相逢", "paragraphs": "相逢依旧是人间，莺燕风光次第还。春有十分司太皞，酒无千日醉中山。花枝照座人如媚，鸥影随波似我閒。修到忘情当是佛，近来渐欲叩禅关。"}, {"author": "张采庵", "title": "送韩少琦出关杀贼二首 其一", "paragraphs": "横行终古重男儿，关外风沙鼓角悲。此去当能寒敌胆，军中闻道有韩琦。"}, {"author": "张采庵", "title": "送韩少琦出关杀贼二首 其二", "paragraphs": "阔刀大马一身轻，贼首纵横下百城。得到黄龙须痛饮，樱花如血闹东京。"}, {"author": "张采庵", "title": "端午感事二首 其一", "paragraphs": "楼船五月管弦新，十里为风动绛唇。关外寇深人不解，更无人解吊灵均。"}, {"author": "张采庵", "title": "端午感事二首 其二", "paragraphs": "浣花天过又端阳，千古沉忠吊楚湘。读罢离骚应下泪，谁将家国付怀王。"}, {"author": "张采庵", "title": "荔枝", "paragraphs": "猩壳初成浑似醉，冰盘示进已先甘。太真承宠东坡贵，不及吾家住岭南。"}, {"author": "张采庵", "title": "鞠蹴", "paragraphs": "一场浅草绿依依，兴比三郎自合围。角逐不知红日晚，掌声鼎沸凯旋归。"}, {"author": "张采庵", "title": "阙题二首 其一", "paragraphs": "遮镫障面语轻轻，示与无情便有情。午夜漏严催睡意，丁冬钩响下帘声。朅来阆苑鸾双驭，又上巫阳路几程。十二碧城春旖旎，何妨重按酒中兵。"}, {"author": "张采庵", "title": "浣溪沙 其三 随兴而成本无论次", "paragraphs": "谁与伊人伴药垆，窗灯孤另影模糊。旧时残梦又相呼。丝吐红鸾怜寡妇，环镂金凤约神姑。飞星如矢月如弧。"}, {"author": "张采庵", "title": "惜别", "paragraphs": "惜别依依又晓鸡，开樽还欲醉成泥。休迸银海无穷泪，只付灵台一点犀。解佩赠行何所托，擘笺催句本无题。从知五载欢场梦，输与雕梁海燕栖。"}, {"author": "张采庵", "title": "有歌以送行者辄赠长句", "paragraphs": "渭城三叠上歌唇，送客还家正及春。杨柳岸风愁杜牧，桃花潭水感汪伦。人生有别何须惜，岁序无言自此新。累爝为明今努力，知君不负好芳辰。"}, {"author": "张采庵", "title": "偶忆", "paragraphs": "鼎沸笙歌百尺楼，何辞薄醉洞房幽。初停宝驭逢萧史，深下重帷伴莫愁。凤胫灯前人似玉，虾须帘外月如钩。夜长倘信金能买，愿掷千金尽白头。"}, {"author": "张采庵", "title": "塞上吟四首 其一", "paragraphs": "陴头腊腊汉家旂，塞上秋生风透肌。身作长城时自许，不教胡马饮天池。"}, {"author": "张采庵", "title": "塞上吟四首 其二", "paragraphs": "风高月白野茫茫，置酒军中夜未央。醉后翻身盘宝马，弓弦开处坠天狼。"}, {"author": "张采庵", "title": "塞上吟 其一", "paragraphs": "刀环鞺鞳角声哀，雪压征衣战后回。莫道穷荒无绝色，梅花时带血花开。"}, {"author": "张采庵", "title": "塞上吟 其二", "paragraphs": "壮士高歌塞上腔，倭夷东窜牡丹江。来朝走马宁安道，委甲如山看受降。"}, {"author": "张采庵", "title": "苜蓿", "paragraphs": "花开苜蓿送残春，马邑龙城任虏尘。汉室中兴宜战伐，宋家南渡竟和亲。深闺有梦将军老，故垒无声燕雀驯。何日重申平寇令，横戈空觉胆轮囷。"}, {"author": "张采庵", "title": "秋夜", "paragraphs": "络纬声中秋又深，袷衣危坐夜沉沉。月华满地无人迹，槲叶三更有雨音。为谢荒鸡惊远梦，便开长剑动高吟。家山戎马艰难日，起视霜天思不禁。"}, {"author": "张采庵", "title": "风雨", "paragraphs": "风雨迷漫夜，萧娘一纸书。穷途哭阮籍，消渴病相如。室迩人偏远，梁空燕亦虚。不须愁浪子，天地是吾庐。"}, {"author": "张采庵", "title": "萤", "paragraphs": "随风漂泊任东西，罗扇招来付小童。一点寒光须自惜，如今谁个是车公。"}, {"author": "张采庵", "title": "雁来红", "paragraphs": "榴花零落紫薇荐，沉醉西风老少年。秋信南来天地阔，呼他霜叶斗明鲜。"}, {"author": "张采庵", "title": "蓑衣菊", "paragraphs": "镂金脱去入时妆，千瓣蓑衣独擅场。冷雨尖风篱落畔，此花不只傲寒霜。"}, {"author": "张采庵", "title": "依夕", "paragraphs": "依夕天台有约行，七轮扇底夜珠明。冰调玉盏清于我，粮褪银衣腻似卿。相对自能忘小怨，不来深恐自多情。郁金香泛兰陵酒，一醉何辞到五更。"}, {"author": "张采庵", "title": "南楼", "paragraphs": "秋风八月熟罗天，又上南楼一惘然。且待刘安登道去，教他鸡犬尽成仙。"}, {"author": "张采庵", "title": "雨后", "paragraphs": "一雨清尘冷似秋，江山草木尽温柔。骑牛涉水谁家子，唤妇归巢几处鸠。坠地夕阳红欲湿，接天禾黍绿初浮。农歌四野欢时若，那得行云遍九州。"}, {"author": "张采庵", "title": "中秋夜作二首 其一", "paragraphs": "儿时灯火庆团栾，共指天边白玉盘。一样中秋一样月，今宵圆逊在家看。"}, {"author": "张采庵", "title": "中秋夜作二首 其二", "paragraphs": "拚将酩酊酬佳节，触拨离愁懒举杯。安得月儿真似镜，烧香课子入眸来。"}, {"author": "张采庵", "title": "梵铃", "paragraphs": "古乐固不传，今乐亦屡变。西国有梵铃，形同芭蕉扇。弹时置脰肩，美人半遮面。弓弦一往来，花底春莺啭。又如听寒泉，幽咽复依恋。岂无郁轮袍，闻者久厌倦。亦有五弦琴，失时已轻贱。此物标新异，提携相矜衒。争购斥千金，弹向芙蓉院。昨夜朔风起，雪花飞片片。高楼歌舞酣，破屋饥寒遍。长街卧流氓，枯肠复千弮。梵铃一曲声飞扬，有人一串泪飞溅。"}, {"author": "张采庵", "title": "枕上闻田家逐鼠声", "paragraphs": "九月禾花次第成，朝虹夜月验天晴。桔槔才了田中水，又听深宵逐鼠声。"}, {"author": "张采庵", "title": "答人问种芭蕉", "paragraphs": "杂芳不种种芭蕉，两打秋声百丈潮。更有一枝怀素笔，借他新叶作冰绡。"}, {"author": "张采庵", "title": "赠吕秋云", "paragraphs": "五年一别吕秋云，白马投荒每念君。此去黄花岗上路，临风应恸党人坟。"}, {"author": "张采庵", "title": "绝句", "paragraphs": "微月照秋千，閒庭夜似年。西风催露蛬，啼破嫩凉天。"}, {"author": "张采庵", "title": "枕上", "paragraphs": "风檐铁马玉筝清，蠹叶千林断续鸣。合有新诗记今夕，挑灯欹枕听秋声。"}, {"author": "张采庵", "title": "偶吟", "paragraphs": "珠阙无关任往来，呼童控鹤下蓬莱。临风薄袂飘飘举，漏月残云缓缓开。浊世浮生真大梦，人间天上只灵台。会当一到尘寰去，闻道神州有劫灰。"}, {"author": "张采庵", "title": "次韵赉畲闺词四首 其一", "paragraphs": "轻寒轻暖九重闺，七宝销金绣幔低。无赖黄鹂惊冶梦，碧桃枝上尽情啼。"}, {"author": "张采庵", "title": "次韵赉畲闺词四首 其二", "paragraphs": "扇裁月魄紫香罗，写上新词十首多。还得泥郎图蛱蝶，自将朱粉细研磨。"}, {"author": "张采庵", "title": "次韵赉畲闺词四首 其三", "paragraphs": "浴罢兰汤竟体馨，窥人新月上疏棂。添香夜伴檀郎读，两人相对一灯青。"}, {"author": "张采庵", "title": "次韵赉畲闺词四首 其四", "paragraphs": "窗外寒风冻不停，金貂坐拥醉还醒。憎他说爱人微醉，冒雪沾来酒满瓶。"}, {"author": "张采庵", "title": "忆写模特儿", "paragraphs": "一枝画笔写天真，绣幕低垂裸美人。窗外雪深人不觉，肉屏风下暖如春。"}, {"author": "张采庵", "title": "街头一丐者自言梦中多艳事为赋一诗", "paragraphs": "一度温柔十斛珠，笑君为有笑工夫。梦魂不禁韩非法，身世谁怜郑侠图。何处人间寻古莽，且随酒店丐屠苏。红尘扰扰看皆幻，听擪长箫唱念奴。"}, {"author": "张采庵", "title": "酬赉畲见赠原韵", "paragraphs": "十年湖海有狂名，诗酒淋漓寄性情。细草轻风皆得意，拙鸠凡羽尚无声。拈花微笑禅堪学，斫地高歌剑亦鸣。兀兀堂堂成底事，逢君且作白鸥盟。"}, {"author": "张采庵", "title": "送别诸生", "paragraphs": "万树西风秋气横，长亭短亭送君行。乾坤莽莽去何处，衔杯驻马难为情。临别赠言亦恒事，嗟予何以赠诸生。昔者阳明滁水之上别其友，一句精诗尚记否。欲慰相思崇令德，何必驱驰远奔走。我今亦以赠行人，此外欲言无所有。"}, {"author": "张采庵", "title": "九日登大富山", "paragraphs": "金线依人百事艰，频年输与海鸥閒。争知风雨重阳节，得上蓬莱第一山。白雁黄花皆作意，清歌红友自开颜。兴来还蹑飞云顶，万笏青峦伏履间。"}, {"author": "张采庵", "title": "重游叱石岩口号", "paragraphs": "再入幽岩径未迷，日斜清梵落云低。乞诗僧已朝山去，独向崖阴读旧题。"}, {"author": "张采庵", "title": "秋尽夜作", "paragraphs": "去尽秋光睡未浓，卧闻疏雨打芙蓉。寒衣尚待烦刀尺，又说明朝是立冬。"}, {"author": "张采庵", "title": "朱惠风自南宁东归相见", "paragraphs": "浩浩风沙染素衣，古邕寥落意多违。秋从梧叶声中尽，人在梅花香里归。狂逸自逃彭泽宰，清高宁饿首阳薇。相逢莫负淋漓醉，杯酒能参物外机。"}, {"author": "张采庵", "title": "重过", "paragraphs": "银塘菡萏叶田田，碧水红桥界远天。环佩有声来午夜，蓬莱无分误丁年。曾闻说法花成雨，常恐盟心玉化烟。崔护春风独惆怅，那堪重过旧门前。"}, {"author": "张采庵", "title": "又重过", "paragraphs": "何处人间种玉田，因缘牒在大罗天。桃花扇碎情如昨，燕子楼空事隔年。龙沼易逢春日雨，兽环深锁夕阳烟。停车欲问婆娑柳，可有归舟系岸前。"}, {"author": "张采庵", "title": "柬黎照明", "paragraphs": "紫溪溪曲是吾家，买酒迟君玩物华。有约不来春又去，一庭閒煞紫藤花。"}, {"author": "张采庵", "title": "除夕归玄园", "paragraphs": "一琴一剑一囊书，褦襶归来岁又除。懒得迎春惟纵酒，东风先到绿杨居。"}, {"author": "张采庵", "title": "紫坭竹枝词十八首 其一", "paragraphs": "上元火树万花开，狮色鳌鱼队队来。明月如潮春似海，笙歌陶醉庆灯杯。"}, {"author": "张采庵", "title": "紫坭竹枝词十八首 其二", "paragraphs": "万家寒食柳阴中，野冢垒垒蜡炬红。蝴蝶岗头蝴蝶舞，暮春三月纸钱风。"}, {"author": "张采庵", "title": "紫坭竹枝词十八首 其三", "paragraphs": "上墓天时云气低，鸺鹠声里日将西。试登丹凤山头望，开遍红棉是紫坭。"}, {"author": "张采庵", "title": "紫坭竹枝词十八首 其四", "paragraphs": "谁家少妇爇香寻，宝墨园中竹叶阴。自解裙腰三尺带，桄榔树上系郎心。"}, {"author": "张采庵", "title": "紫坭竹枝词十八首 其五", "paragraphs": "细雨花朝近社前，蟛蜞子嫩味无边。百钱一两争人买，过了清明不值钱。"}, {"author": "张采庵", "title": "紫坭竹枝词十八首 其六", "paragraphs": "小桥短艇水云乡，补树栽花趁艳阳。郎种相思侬种柳，相思应比柳丝长。"}, {"author": "张采庵", "title": "紫坭竹枝词十八首 其七", "paragraphs": "羊哶基路野花春，看鸭桥头杨柳新。一自送郎湖海去，绿烟红雾属谁人。"}, {"author": "张采庵", "title": "紫坭竹枝词十八首 其八", "paragraphs": "家住村南第五桥，松风如浪月如潮。隔涌时有蚕桑女，一曲南音百啭娇。"}, {"author": "张采庵", "title": "紫坭竹枝词十八首 其九", "paragraphs": "沙柳阴横近水汀，育蚕天气雨溟溟。小舟万队归桑市，孖埠头前照水青。"}, {"author": "张采庵", "title": "紫坭竹枝词十八首 其十", "paragraphs": "谁家深夜拜包公，钟鼓如雷入远风。闻道开堂审奇鬼，灯光烛影照阶红。"}, {"author": "张采庵", "title": "紫坭竹枝词十八首 其十一", "paragraphs": "开了荼蘼日渐长，江村漠漠绿阴凉。苦瓜黄熟三鯬大，扑面风开蒜豉香。"}, {"author": "张采庵", "title": "紫坭竹枝词十八首 其十二", "paragraphs": "绣床相对一灯明，吉贝车摇夜有声。姊妹如花满閒屋，木鱼低唱不胜情。"}, {"author": "张采庵", "title": "紫坭竹枝词十八首 其十三", "paragraphs": "烟波双桨赶朝墟，泼剌鲜鳞一尺馀。九月西风芦苇白，鲤鱼涌口卖鲈鱼。"}, {"author": "张采庵", "title": "紫坭竹枝词十八首 其十四", "paragraphs": "郎住村南妾隔塘，盈盈一水判张黄。来时休误花基路，认取凌霄遍女墙。"}, {"author": "张采庵", "title": "紫坭竹枝词十八首 其十五", "paragraphs": "六月西流水浸街，出门愁脱绣花鞋。渠多石滑行难稳，那得郎来与妾偕。"}, {"author": "张采庵", "title": "紫坭竹枝词十八首 其十六", "paragraphs": "七夕针楼敞翠帏，旃檀细细夜深祈。阿侬不乞寻常巧，愿乞鸳鸯早并飞。"}, {"author": "张采庵", "title": "紫坭竹枝词十八首 其十七", "paragraphs": "金盘香饼切红绫，赏月楼登最上层。赛竖中秋天不夜，有人还放孔明灯。"}, {"author": "张采庵", "title": "紫坭竹枝词十八首 其十八", "paragraphs": "廿三廿八趁长墟，社鼓田田逼岁除。橘绿橙黄萝卜白，占时还要买通书。"}, {"author": "张采庵", "title": "读曼殊遗集三首 其一", "paragraphs": "银筝尺八不堪闻，流水行云独羡君。我亦情怀捐弃尽，只馀笔砚未全焚。"}, {"author": "张采庵", "title": "读曼殊遗集三首 其二", "paragraphs": "蓬山瀛海欲何之，哀乐伤人远别离。的的孤鸿超物外，秋风如画月如诗。"}, {"author": "张采庵", "title": "读曼殊遗集三首 其三", "paragraphs": "碎簪焚剑事沉哀，梦断雍南凤女台。始信无题三百首，合教秦火作飞灰。"}, {"author": "张采庵", "title": "寄北平陈小凡三首 其一", "paragraphs": "蒲柳当春正少年，孤帆匹马入幽燕。书生合有忧时泪，指点残烽在眼前。"}, {"author": "张采庵", "title": "寄北平陈小凡三首 其二", "paragraphs": "刀光人影血元黄，欲上长城吊国殇。太息近来燕市客，已将豪气付秦娘。"}, {"author": "张采庵", "title": "寄北平陈小凡三首 其三", "paragraphs": "万里关河接壮游，西风禾黍故都秋。凭君莫上西山去，极目云天尔许愁。"}, {"author": "张采庵", "title": "阙题", "paragraphs": "花漏方长梦亦长，巫山巫峡事荒唐。蒿莱有命埋金锁，风雨无情费绿章。心铁不磨奇士气，酒兵常按少年场。会当耐守雕陵鹊，一带银河夜未央。"}, {"author": "张采庵", "title": "罗浮五绝句 其一", "paragraphs": "野客山童尽可亲，抱枝松鼠亦迎人。会仙亭下凉如水，一碗山茶味玉津。"}, {"author": "张采庵", "title": "罗浮五绝句 其二", "paragraphs": "晋代灵山粤国天，成仙成佛各因缘。药池水腐丹炉死，果有长生葛稚川？"}, {"author": "张采庵", "title": "罗浮五绝句 其三", "paragraphs": "华首台高倚莽苍，夜凉山鬼瞰虚堂。吟诗抵得楞严咒，自起推窗看月光。"}, {"author": "张采庵", "title": "罗浮五绝句 其四", "paragraphs": "看山归去兴犹狂，倒坐山兜看夕阳。十里老人峰下路，南风吹面稻花香。"}, {"author": "张采庵", "title": "罗浮五绝句 其五", "paragraphs": "随缘随喜太匆匆，古意如云欲荡胸。曾见彩衣仙蝶否，崖阴偶尔问花农。"}, {"author": "张采庵", "title": "《七七》事变书感", "paragraphs": "图存忍辱竟如斯，最后开头已到时。一拍红衣燃愤火，横流热血起哀师。全民抗敌当能久，多难兴邦更莫疑。料得卢沟桥下水，奔涛狂吼不涟漪。"}, {"author": "张采庵", "title": "乱离 其一", "paragraphs": "急装携妇挈儿行，坎坎长空铁鸟声。谁唱流亡三部曲，哪年哪月此时情。"}, {"author": "张采庵", "title": "乱离 其二", "paragraphs": "重帏萱草北堂深，甘处危城守故林。双跪膝前深下拜，万千珍重大悲心。"}, {"author": "张采庵", "title": "乱离 其三", "paragraphs": "惨哭痴儿不上程，说随兵马去长征。吞声枉有偷生父，弃汝出门莽莽行。"}, {"author": "张采庵", "title": "乱离 其四", "paragraphs": "相见时难别亦难，家园一步一回看。倚门却有高堂母，泪洒情天六月寒。"}, {"author": "张采庵", "title": "舟泊广州江岸逢敌机夜袭 其一", "paragraphs": "警报鸣鸣不忍闻，满城奔避铁鸦军。停舟屏息长堤岸，高炮连珠裂火云。"}, {"author": "张采庵", "title": "舟泊广州江岸逢敌机夜袭 其二", "paragraphs": "敌退灯明报解除，雪糕瓜果又相呼。居危自惜平安火，夜市居然有酒徒。"}, {"author": "张采庵", "title": "《七七》一周年作于香岛", "paragraphs": "检点新仇与旧仇，长桥晓月吊卢沟。酷怜战火灰文物，难托征鸿付绿邮。雪耻当掀南海浪，移家莫补贾生忧。献金好快登台去，不买欢娱买贼头。"}, {"author": "张采庵", "title": "重有感", "paragraphs": "东海无劳问浅深，风波憔悴念精禽。如今敛翅归何许，早负当年衔石心。"}, {"author": "张采庵", "title": "家君来港相亲，旬日后返石岐", "paragraphs": "暂得团圞乐，同圆骨肉亲。有家同逭难，无地可居贫。烽火危城晚，云霞故国春。循陔兼送远，肠断未归人。"}, {"author": "张采庵", "title": "除夕", "paragraphs": "灯火团圞照四邻，闭门深坐守吾真。卖痴心事垂垂老，压岁腰缠绌绌贫。黄卷独开教稚子，白头相隔念慈亲。忍寒待得洪钧转，春到梅梢夜向晨。"}, {"author": "张采庵", "title": "己卯七夕", "paragraphs": "河鼓无声风四吹，极天银汉渐低垂。他生枉有痴人梦，此夕难为巧妇炊。泻地红灯浮笑语，倚门白发负肩随。灵欢莫漫悲秋气，闻道秋来虏已衰。"}, {"author": "张采庵", "title": "荣华台秋望", "paragraphs": "轻衣短帽独登台，送目云天黯不开。甲向赵佗城下弃，人从郑侠画中来。河山色变嗟何及，禾黍吟成寄所哀。金雁飘离秋向尽，汉家旌旆几时回。"}, {"author": "张采庵", "title": "重登青山", "paragraphs": "风景依稀忆旧经，可能无泪洒新亭？又当寒日三竿赤，来踏残山一角青。谢屐不曾迷往迹，韩碑终古立空冥。绝高处是秋多处，长啸谁能为我听。"}, {"author": "张采庵", "title": "寄郭纪炘", "paragraphs": "秋亭折柳一年馀，独卧沧江读我书。此日门前无驷马，所思天末有双鱼。焚香扫地人将老，遗臭流芳愿总虚。不识云帆归去后，故山旗鼓近何如。"}, {"author": "张采庵", "title": "辛巳清明日示轻帆锦帆楚帆峙帆四儿", "paragraphs": "云山北望雨丝丝，姑向楼头插柳枝。新样风花怜月旦，旧游弦管忆年时。声残蜀帝家难问，世有齐人尔可知。已欲踏青还懒去，小窗且读稼轩词。"}, {"author": "张采庵", "title": "喜晤蔼蕴家先生", "paragraphs": "梦里青春可得追，投荒白马忽归来。每于佳日怀高士，共向中州恸劫灰。百叶声名辛亥史，一般风雨茂陵才。未须便起歌鱼叹，菊有黄花晚更开。"}, {"author": "张采庵", "title": "寄人", "paragraphs": "兵气横天下，赓邮雁亦难。尚存知者问，许作故人看。地窄空旋武，江深早酿寒。何时风可假，吹梦到长安。"}, {"author": "张采庵", "title": "深宵", "paragraphs": "深宵灯幌独低回，快读离骚酒一杯。寒气渐消花气重，市声才寂雨声来。已无妄念堪为梦，剩有春心未许灰。风晦夜窗怀上国，鹧鸪声断越王台。"}, {"author": "张采庵", "title": "香江近事图咏九首 其一 凿防空洞", "paragraphs": "香炉峰下是仙津，历尽烟波来避秦。近恐流尘天外到，凿山深护武陵春。"}, {"author": "张采庵", "title": "香江近事图咏九首 其二 灯火管制", "paragraphs": "禁火空传不夜城，此中人已厌闻兵。宵来何处堪行乐，深院银灯暗里明。"}, {"author": "张采庵", "title": "香江近事图咏九首 其三 买鸦片烟", "paragraphs": "罂粟花开露未晞，为谁晓起立多时。烟销门放人潮涌，破尽功夫买一支。"}, {"author": "张采庵", "title": "香江近事图咏九首 其四 舞场", "paragraphs": "银灯蜡板美人魂，金屋新开百乐门。塞上霜寒谁管得，肉屏风暖楚腰温。"}, {"author": "张采庵", "title": "香江近事图咏九首 其五 苦力", "paragraphs": "力尽肩头腹又鸣，一盂冷饭拌残羹。朱门酒肉香如许，独立风前不忍行。"}, {"author": "张采庵", "title": "香江近事图咏九首 其六 南词班", "paragraphs": "窄窄春衫瘦不支，金樽檀板唱南词。酒边莫问家乡路，扇底桃花泪似丝。"}, {"author": "张采庵", "title": "香江近事图咏九首 其七 卖唱", "paragraphs": "歌管吹残柳底莺，街头串弄老优伶。薛腔马调无人赏，触地铜钱三两声。"}, {"author": "张采庵", "title": "香江近事图咏九首 其八 开埠百年纪念邮票六种", "paragraphs": "聚香成海百年遥，纪念邮花六种娇。异国风光方寸裹，教人低首念前朝。"}, {"author": "张采庵", "title": "香江近事图咏九首 其九 沙路脱", "paragraphs": "呵儿护女夜漫漫，风雨长街梦未安。枉有千间沙路脱，不曾大庇到严寒。"}, {"author": "张采庵", "title": "广州", "paragraphs": "城闭珠江古五羊，此来愁绝说还乡。争知鸿雁饥民国，犹在乾坤大战场。春草难为兵后绿，梅花寒勒劫馀香。王师何日张天讨，也有书生一剑长。"}, {"author": "张采庵", "title": "壬午寒食日归玄园四首 其一", "paragraphs": "江雨正霏霏，江水无情绿。归舟一日程，两岸杜鹃哭。五载念乡园，乡园今在目。重踏旧时路，荒邱认华屋。重访旧时人，相从登鬼录。世乱米成珠，野菜果肌腹。人语但嗟叹，蛙声时断续。村径积寒烟，萧条怵心曲。哀此劫馀灰，其谁恣荼毒。"}, {"author": "张采庵", "title": "壬午寒食日归玄园四首 其二", "paragraphs": "道出村之南，近见玄园树。园树已扶疏，高荫钓游处。入门寂寂春，一庭寒食雨。家人喜相视，登堂告慈母。慈母已白头，游子亦憔悴。摘菜具盘餐，烛光照情语。国难日以深，乱离撑肺腑。何事忽相触，惨淡羌村句。"}, {"author": "张采庵", "title": "壬午寒食日归玄园四首 其三", "paragraphs": "邻人过门来，殷殷为道旧。云自识干戈，避灾无二酉。才得东师行，又为强豪走。馀生偶然在，田宅不复有。一儿新饿死，一女病消瘦。东巷与北家，流亡不可守。独有烂羊头，官印大如斗。亦有黑面鬼，食肉衣文绣。岁岁望还师，师还人在否！言罢一长吁，零泪落襟袖。"}, {"author": "张采庵", "title": "壬午寒食日归玄园四首 其四", "paragraphs": "夜雨打幽窗，欲眠眠又醒。起爇松明烛，光寒才有影。一卷劫馀书，独耐春宵冷。何处枪声起，忽与长风应。老母秉烛来，妻儿坐相警。是谁哀以呼，凄凄不可听。月黑杀人夜，昔昔念微命。哀哉修罗场，却道和平境。为问窦元戎，神州何日定！"}, {"author": "张采庵", "title": "道旁弃儿行", "paragraphs": "伐国干戈长未息，江乡四月犹寒食。道旁呀哑有儿啼，乳臭皮黄人不识。未晬身肢才尺五，初为匍匐尚艰跙。但张黄口唤妈妈，泪眼模糊啼索乳。东邻老媪多慈悲，取向怀中试抱持。可怜一缕如丝命，犹作牵襟就哺姿。腰间何物横衣带，一幅红绫来历在。是儿壬午霜降生，生不逢辰时在亥。国难时艰百忧集，母死徒留孱父丐。父名母氏不堪书，但志番禺人姓蔡。我躬不阅遑恤后，两两相完非可遂。忍心弃置青枫根，或许生中出死外。思量仁里有仁人，养取为奴深百拜。墨花浓淡泪花深，相见临毫破碎心。街头男妇尽哀叹，一筹不获但沉吟。是谁觅得稗糠饼，茶水为糊方待冷。谗口翕张唼唼吞，一手攀持一咽哽。空肠得食泪珠停，不复啼饥惨作声。声停食已鼾声起，白叟黄童皆莞尔。当前一事费千思，谁作仁人保赤子。抱向村南西便巷，断荠画粥难赡养。抱向村北问姆姑，恶食无鱼乳已枯。吁嗟乎，劫羊之中凶马后，春暄秋省复何有。人命不如野死狗，死狗犹充果腹资，弃儿委弃无人受。孰令为之孰致之，及汝偕亡折汝首！折汝首，徯我后，将见大凯堂堂岁在酉。"}, {"author": "张采庵", "title": "舟夜", "paragraphs": "庐荻洲前月子圆，南飞乌鹊渡遥天。单舟叠舸寂无语，水叶山条寒可怜。渴睡群商都入梦，微吟孤客正谋篇。谁知诗句难寻处，却在秋灯捕蟹船。"}, {"author": "张采庵", "title": "秋燕六章 其一", "paragraphs": "浮踪浪迹自年年，瘦影伶俜掠远天。可有心情投玉梦，已无花片落琼筵。时危易竭江关泪，路阻难传咫尺笺。六代豪华云散去，一回相顾一凄然。"}, {"author": "张采庵", "title": "秋燕六章 其二", "paragraphs": "可堪重恋汉宫春，旅食频年惯苦辛。此去岂知林木劫，再来休弃主人贫。飞残风雨干卿事，化尽灾危念汝身。莫更徘徊歧路上，伯劳还待结芳邻。"}, {"author": "张采庵", "title": "秋燕六章 其三", "paragraphs": "经岁衔泥不断飞，金风一夜透重帏。双栖有地移巢去，百姓无家待汝归。声影消沉门巷冷，关河寥廓稻粱肥。但能养羽南天外，鸿鹄相逢莫便讥。"}, {"author": "张采庵", "title": "秋燕六章 其四", "paragraphs": "吴头楚尾气萧萧，十丈江矶咽怒潮。芳草夕阳迷旧路，玳梁金屋耐清宵。胡尘散漫悲歌市，汉室颠危啄食谣。西遇冤禽烦寄语，莫辞衔石更朝朝。"}, {"author": "张采庵", "title": "秋燕六章 其五", "paragraphs": "巢怯鸢梢不忍看，哀鸿四野共号寒。城南远别难为梦，幕上穷栖未许安。寂寞花枝风浩浩，沧茫海国夕漫漫。何时再作钗头彩，裁剪春光续旧欢。"}, {"author": "张采庵", "title": "秋燕六章 其六", "paragraphs": "郁金堂上已凉生，香喙呢喃细语声。漫作怡颜看劫火，浪传圆颔是干城。长空万里鸱枭横，弱肉群飞性命轻。黄面玄衣共憔悴，天涯何处是归程！"}, {"author": "张采庵", "title": "胜利在望书此志喜四首 其一", "paragraphs": "开罗以后波茨坦，公告宣言通牒书。残照西风穷寇路，楚歌声里更何如。"}, {"author": "张采庵", "title": "胜利在望书此志喜四首 其二", "paragraphs": "米兰捧斧早消沉，又见希魔死柏林。落尽樱花春去矣，殿前一会只伤心。"}, {"author": "张采庵", "title": "胜利在望书此志喜四首 其三", "paragraphs": "红军旌旆出关东，海上神山指顾中。破竹势成迎刃解，更无魏绛说和戎。"}, {"author": "张采庵", "title": "胜利在望书此志喜四首 其四", "paragraphs": "兴邦有道在师俄，救国多方但拒倭。豪唱满江红一曲，从头收拾旧山河。"}, {"author": "张采庵", "title": "日本宣告无条件投降", "paragraphs": "神风不来倭寇哭，琉球败将夜切腹。珠盘去国亦无功，巨熊正有穷狗欲。富士山颓日色死，原子弹成夷命促。横戈痛赴黄龙饮，太一天皇乞降伏。纷纷红旗报捷书，裂石崩云鸣爆竹。大凯堂堂笳鼓竞，失势群俘成豕鹿。委甲如山看受降，比耻一洗百年辱。白日放歌纵杯酒，青春作伴还乡曲。还乡曲，君不见洗兵一雨自东来，天外妖虹化为玉。"}, {"author": "张采庵", "title": "回乡偶书", "paragraphs": "寇退山川活，还乡正及春。龙江新雨露，鲤水旧乡邻。休养关生事，贫穷凛祸因。战瘢时在目，此际亦天人。"}, {"author": "张采庵", "title": "风雨", "paragraphs": "风雨高堂事隔年，吾民引领望西川。岂堪问鬼前尊席，思听移宫改旧弦。瓜蔓已都无可摘，豆萁何苦更相煎。诸公衮衮皆才俊，莫谓情多梦不圆。"}, {"author": "张采庵", "title": "催粮", "paragraphs": "满城风雨吏催粮，又报天兵讨朔方。虎兕遂缘摧大柙，干戈重起祸萧墙。牵来黑索人何去，典尽黄云眼已荒。车马辚辚生事苦，更无馀泪热中肠。"}, {"author": "张采庵", "title": "赋落叶", "paragraphs": "戚戚复戚戚，秋魂不可招。丹黄催九月，风雨送南朝。荫薄鸦群乱，风高野火娇。归根莫寻问，拥帚赴寒潮。"}, {"author": "张采庵", "title": "六榕寺外得句", "paragraphs": "闭关真与世相违，一塔空留博士碑。上界香云馀晚照，诸天花雨又春时。人方大悟魔难着，我尚无灵佛可知。料得榕阴新绿满，绕墙痴立听黄鹂。"}, {"author": "张采庵", "title": "文园消寒会同刘辛庵", "paragraphs": "红炉小局岁初寒，流水行云各尽欢。诗到无题难即席，棋因清话任空盘。梅花腊酒坚重约，灯火珠江祝晚安。愿此相于共长久，抱琴好为正风弹。"}, {"author": "张采庵", "title": "水仙", "paragraphs": "已欲通词几往回，淡蛾应为好春开。可嫌花史曾呼蒜，得附湘灵似胜梅。对影不妨人比瘦，斗寒还与石争魁。番番风信传消息，生小清溪未托媒。"}, {"author": "张采庵", "title": "丙午元日", "paragraphs": "倾城爆竹艳阳朝，吉语喧门一往遥。思到无邪桃版废，春犹可买杏帘招。向人灯影圆于梦，照座花枝怒似潮。垂老情怀犹好事，拟烧高烛玩元宵。"}, {"author": "张采庵", "title": "90 醇翁为诗见寄次韵作报", "paragraphs": "奔突嗥鸣总莽如，辽东人献白头猪。由来似是而非者，何莫其斯之谓欤。士有横眉当诮骂，君能投玉慰羁孤。云神山鬼仙缥渺，呵壁烦谁一问诸。"}, {"author": "张采庵", "title": "街头焚书数日，亦尽肩出所作所藏参与盛会二首 其一", "paragraphs": "难舍心头血，红光已烛天。越书原未绝，秦火忽重燃。二酉山何有，长春库最坚。依依吊馀烬，腹痛泪如泉。"}, {"author": "张采庵", "title": "街头焚书数日，亦尽肩出所作所藏参与盛会二首 其二", "paragraphs": "归去复回顾，空空息两肩。倘消文字累，岂索丙丁怜。饮酒壮心胆，焚香告祖先。灵魂真触及，永夜不成眠。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其一", "paragraphs": "日下繁香独向隅，归来况是一身孤。惟将鸩血消烦渴，苦见蛾眉得厚诬。高阁冷侵黄竹子，空庭秋到白杨株。愁边即近清閒境，懒问当年旧酒徒。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其二", "paragraphs": "曲曲房栊近水湄，故家犹在尽堪持。疏泉种菜身差健，抹月批风计绝痴。最不宜诗偏得句，偶然因客亦敲棋。长空万里天声近，时听雄歌颂导师。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其三", "paragraphs": "让木依依犹在邻，一番风雨几枝新。回乡贺监翻成客，渡海坡翁不怨人。墙角夕阳花自好，门前秋水鸭相亲。静将豫暇观群物，柳惠何妨作逸民。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其四", "paragraphs": "排愁无计遣心兵，十里林塘九月晴。故作春容霜叶色，饱含秋意晚蝉声。江乡阅世多因革，野渡于人但送迎。吹得西风狂似虎，挺胸消受水云清。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其五", "paragraphs": "怊怅灯前一味凉，更于何处学清狂。销金作缕非时曲，入黑能甜定醉乡。山鬼招来湘月冷，水仙归去楚天长。此身今夕知何似，起视星辰夜未央。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其六", "paragraphs": "一秋无雁过番禺，多谢淩寒远寄书。闲去不曾忘瓦甓，归来非复为鲈鱼。空帘淡月梅花伴，紫水黄云逐客居。为道未荒毛四卷，如今况是岁之馀。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其七", "paragraphs": "秋心未老尚惊雷，自展残编送酒杯。本愿琉璃香界住，却从滟滪险滩来。诗能曲解当投火，心有难明渐向灰。如此星辰犹昨夜，天方长话费章回。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其八", "paragraphs": "工笛呜呜天宇间，晓来闲理钓鱼阑。浓霜渡水凋荷盖，甜雨侵宵长蔗竿。到眼物情皆代谢，闭门人事自清寒。此生倘向溪山老，莫问溪山旧长官。"}, {"author": "张采庵", "title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其九", "paragraphs": "秋稼登场岁亦残，鹤书忽下水云间。始知身在三流外，倒得人居百日闲。裂石风威掀禹甸，戾天鸢影度秦关。倚装也索寒花笑，斗大珠城又却还。"}, {"author": "张采庵", "title": "行药", "paragraphs": "行药沿溪出，一桥横隔塘。村容随世换，农事入秋忙。绿野歌声阔，朱书语录光。菊花三数朵，寂寞度重阳。"}, {"author": "张采庵", "title": "行吟", "paragraphs": "日出村南路，遮头一帽偏。风高征鸟疾，江阔大堤延。白露蒹葭水，明霞玛瑙天。行吟人不识，闲过老渔船。"}, {"author": "张采庵", "title": "吊绍武君臣冢", "paragraphs": "义辞勺水死双门，绍武君臣早盖棺。几度孱王明社覆，一丛新鬼象冈寒。当机莫但哀人事，唯物长宜作史观。啼鸟催春山草绿，遗碑相对古漫漫。"}, {"author": "张采庵", "title": "寄陈寂", "paragraphs": "天南此日风花异，百尺楼中近若何。高卧争如沽酒去，清忙不见负书过。十洲菡萏同依水，五字箜篌莫渡河。忆事怀人吾亦苦，况当梅熟雨声多。"}, {"author": "张采庵", "title": "踮踮", "paragraphs": "踮踮心旌不自持，巴菰烟里味回时。窗侵晨月愁难抱，风挟秋蓬去岂知。往事莫消千日酒，旧吟失悔十香词。高堂明镜清于水，笑插琼蕤上鬓丝。"}, {"author": "张采庵", "title": "肃肃", "paragraphs": "肃肃江楼五点钟，觉来呵欠起从容。游鹍独运知风向，残月孤寒近夜终。落地闲花无可听，出墙高柳不胜慵。萧然忽作苏门啸，白发东窗见晓峰。"}, {"author": "张采庵", "title": "家家", "paragraphs": "家家刀尺授寒衣，起视霜天冷月辉。偶得无聊琴在抱，新来何事带宽围。六张五角观星变，十水三山送燕归。似此清秋应念我，画堂休下莫愁帏。"}, {"author": "张采庵", "title": "拥书", "paragraphs": "僭拟诸侯早不存，拥书为鬼笑长恩。三家零落春秋传，一纸荒唐大小言。若起古人生近世，何如述叔遇强村。春风野火原相识，芳草新来绿到门。"}, {"author": "张采庵", "title": "江楼秋思 其一", "paragraphs": "商风剪剪十三楼，水态云容易变秋。江浒好招佳日会，天涯应替美人愁。辞寒节序将催燕，息影情怀试问鸥。但得花前能小饮，醉乡无意觅封侯。"}, {"author": "张采庵", "title": "江楼秋思 其二", "paragraphs": "夕月浮黄渐上棂，萧然人坐一灯青。放低帘幕秋还在，拍遍阑干意未宁。白雁横空兵气厉，老鱼吹浪海风腥。年年烽火南天外，每向长原念鹡鸰。"}, {"author": "张采庵", "title": "江楼秋思 其三", "paragraphs": "萧娘初下凤城车，抵似相逢古狭邪。清供珠兰风叶叶，圆堆金饼月家家。尚馀肝胆酬恩遇，岂乏文章艳岁华。闻道欲归归便好，绕楼先种合欢花。"}, {"author": "张采庵", "title": "江楼秋思 其四", "paragraphs": "隔年佳约忆重阳，失喜开轩与面场。粳稻西风吴蟹味，芙蓉初日楚衣香。一从大道分南北，始信离亭有短长。所谓伊人在何处，苍葭白露水中央。"}, {"author": "张采庵", "title": "江楼秋思 其五", "paragraphs": "我亦清狂杜牧之，碧山芳草寄相思。古人未必甘低首，贫女何难巧画眉。九月风情秋扇识，百年心事夜灯知。只今倦着西窗下，且伴黄花读楚辞。"}, {"author": "张采庵", "title": "江楼秋思 其六", "paragraphs": "数点苍茫海上山，潮生潮落冷烟鬟。石珧气尽艰为市，铁弩声雄势拔关。次第严霜催叶脱，安排明月伴珠还。防秋未是边愁重，放眼鲸涛雁碛间。"}, {"author": "张采庵", "title": "江楼秋思 其七", "paragraphs": "卷地风来酒欲醒，秋心忽汛麝兰馨。共怜赤凤非常色，别抱文犀一点灵。塞上铀花依重水，云间仙乐渡飞星。从知福慧无关锁，宝马长驱不耐停。"}, {"author": "张采庵", "title": "江楼秋思 其八", "paragraphs": "流光掠眼似奔轮，百劫堂堂不坏身。几见黄河真似带，其如沧海竟扬尘。未央无极讴长寿，耐夏延秋接小春。独倚层楼生喜笑，花枝齐眷白头人。"}, {"author": "张采庵", "title": "顾影", "paragraphs": "顾影徘徊每自怜，前身合是藐姑仙。长蛾未必皆山意，断璧犹能并月圆。大舍才华歌舞外，小茶闺阁水云边。春心甚欲争花发，锦瑟销为廿五弦。"}, {"author": "张采庵", "title": "赠刘严霜", "paragraphs": "魏晋风流不可闻，灯前笔采每思君。春声捉摸人方倦，圣火飞扬玉未焚。道在守雌从李耳，谁当顾骥识兰筋。平居莫恨蓬山远，终古蓬山一片云。"}, {"author": "张采庵", "title": "代简寄黄沂", "paragraphs": "叔度汪汪千顷波，酒瓢诗卷近如何。湖湾次第风将令，车马寻常雨定多。可有哀丝弦寡女，拟携秋梦访春婆。水窗四面红菱馆，约待君来一醉歌。"}, {"author": "张采庵", "title": "秋夜即事", "paragraphs": "云屏灯梦白央央，偶影同参线子香。蟋蟀屡迁秋渐老，星辰无语夜方长。稍安石砚删吟草，合借金仪写拒霜。茶劲烟高深坐久，祫衣消受几分凉。"}, {"author": "施蛰存", "title": "友生", "paragraphs": "友生如水泻平地，纷向东西南北流。诘曲各怀身世恫，浮沈都为稻粱谋。小星替月此何日，狂醉寻欢正可忧。颇觉近来无赖甚，倥偬云物漫经秋。"}, {"author": "施蛰存", "title": "寄秋原美洲", "paragraphs": "微云初破犀梳月，念尔孤行海外身。已结银屏千里梦，难消梅蕊一丝春。浮沈繁市终夷域，歌舞华灯奈此人。传语相思了无益，枉缘书札损文鳞。"}, {"author": "施蛰存", "title": "丙子除夕示内", "paragraphs": "一贫真到骨，五柳幸当门。吾已耻弹铗，汝差能采蘩。亲存讵为老，意得或忘言。且吃椒盘果，斯须语笑温。"}, {"author": "施蛰存", "title": "风色", "paragraphs": "沈沈风色聚灵雯，我马玄黄又夕曛。欲扑征尘忽低首，几曾披胆报红裙。"}, {"author": "施蛰存", "title": "凭栏", "paragraphs": "晞发来凭一曲栏，夕阳无语寺钟残。浮鸥烟水随天尽，归雁芦汀作意寒。浩荡秋情几洄洑，仓皇人事有波澜。迩来无奈尘劳感，九月衣裳欲办难。"}, {"author": "施蛰存", "title": "登越王台", "paragraphs": "吾来岂怀古，独上越王台。吴下云山远，秋深画角哀。感时思处女，尝胆邈雄才。天下危如此，灵风安在哉。"}, {"author": "施蛰存", "title": "早年", "paragraphs": "早年梁苑有心期，鬓里清霜已叹迟。谁分袁宏老江渚，黄云割尽岂终饥。"}, {"author": "施蛰存", "title": "安乐宫舞场", "paragraphs": "高甍接栋破天起，日暮张灯白江水。叩弦裂管一时繁，绮箔憧憧闷娇美。吹兰嚼蕊浮空脂，粉縠遮光荡眸子。叉腰垂手回轻鸾，毾㲪乱落金钗珥。搓烟点雾月华紫，不辞踏碎拖珠履。百丈游丝罥春树，抱月飘云为郎死。掌中偷掐相思字，星眼斜飞做淫媚。纵雨腾花软不支，颊上红霞扑人醉。筝铜浅涩箜篌瘖，华烛千枝落残穗。楚罗之帏喷冷香，阿郎枕断吴娥臂。锦衾不羡汉仙人，贴脸缝唇合情泪。争知门外玉骢嘶，忍遣朱轮点苔翠。"}, {"author": "施蛰存", "title": "涤园移居清波门黄泥堆赠以一诗", "paragraphs": "刺促三弓地，江湖百感身。忽回鸿鹄志，来与石泉亲。秋菊有佳色，长安无故人。鹿车堪共挽，原宪未全贫。"}, {"author": "施蛰存", "title": "春日泛苕溪口号", "paragraphs": "欲携桃叶去，打桨入横塘。只恐迷津渡，春深风雨狂。"}, {"author": "施蛰存", "title": "为女学生题堆绢花鸟存十一首 其一 碧桃鸳鸯", "paragraphs": "千叶桃花照眼明，比肩鸳鸟拍波行。若教波逐花流去，谁为多情伴一生。"}, {"author": "施蛰存", "title": "为女学生题堆绢花鸟存十一首 其二 梅", "paragraphs": "雪满閒庭月满廊，一枝横处动幽香。如何不作乘风想，来与佳人点额妆。"}, {"author": "施蛰存", "title": "为女学生题堆绢花鸟存十一首 其三 梅", "paragraphs": "一支正得横斜意，万里能移羁旅情。莫向罗浮问消息，眼前已觉绮窗明。"}, {"author": "施蛰存", "title": "为女学生题堆绢花鸟存十一首 其四 梅", "paragraphs": "曾从庾岭见幽姿，叠锦堆绵作一枝。只恐楼东赋成后，上阳玉笛不禁吹。"}, {"author": "施蛰存", "title": "为女学生题堆绢花鸟存十一首 其五 梅", "paragraphs": "破腊迎春总是伊，水边篱落见颦眉。何人解作长门赋，一斛珠成双泪垂。"}, {"author": "施蛰存", "title": "为女学生题堆绢花鸟存十一首 其六 柳燕", "paragraphs": "陌上青青柳色新，檐前翊翊燕飞频。欲烦燕去衔柳絮，莫教风送落溪津。"}, {"author": "施蛰存", "title": "为女学生题堆绢花鸟存十一首 其七 牡丹凤皇", "paragraphs": "沈香亭畔露华浓，彩凤翩翩下九重。传语贵妃新病酒，春光欲去且从容。"}, {"author": "施蛰存", "title": "为女学生题堆绢花鸟存十一首 其八 绣球青鸟", "paragraphs": "天姝忽动抛球意，碾玉揉香作一团。乞取东君安锦障，莫教青鸟任情看。"}, {"author": "施蛰存", "title": "为女学生题堆绢花鸟存十一首 其九 菊", "paragraphs": "陶公饮酒开三径，屈子餐英赋九歌。见说近来寥落甚，霜枝空守北山阿。"}, {"author": "施蛰存", "title": "为女学生题堆绢花鸟存十一首 其十 紫藤", "paragraphs": "缘篱附壁莽纵横，时有莺啼四五声。今日祇应消酒意，那堪牵繫别离情。"}, {"author": "施蛰存", "title": "为女学生题堆绢花鸟存十一首 其十一 绣球竹鹦鹉", "paragraphs": "太液池头曾倚竹，上阳宫里记抛球。开元天宝繁华事，付与当年鹦鹉愁。"}, {"author": "施蛰存", "title": "夜读屈原传", "paragraphs": "夜读屈原传，覆卷希高踪。斯人未用世，楚子终失弓。臣心艰一死，帝阍高九重。任石投汨罗，伏节全孤忠。君子敬桑梓，时俗甘流从。脂韦非所钦，矩矱诚难同。异哉太史迁，论士何其庸。彼材游诸侯，何国不可容。伍员弃小义，雪耻成大功。是为烈丈夫，叛乱宁有穷。"}, {"author": "施蛰存", "title": "渡西兴", "paragraphs": "终古西兴渡，行人尔许忙。缁尘贾客担，黄竹女儿箱。孰了莼鲈计，新来寇盗狂。风波愁失所，铁弩待钱王。"}, {"author": "施蛰存", "title": "车行浙赣道中得诗六章存二首 其一", "paragraphs": "迢迢浙赣路，轻轨驶重车。一客据二席，卧起瓷欹斜。晶窗明远眺，红日开朝霞。平畴转黍秫，峻坂回桑麻。丛篁社公祠，茅屋野人家。丘坟放新特，篱落萦嘉瓜。越中佳丽地，天富国所誇。乾道忽变化，玄黄飞龙蛇。自非桃花源，旦夕惊虫沙。客从东海来，历劫私叹嗟。野塘秋水漫，荷尽悲枯笳。"}, {"author": "施蛰存", "title": "车行浙赣道中得诗六章存二首 其二", "paragraphs": "苏溪有好梨，残核不忍弃。义乌有好藕，白逾美人臂。行客盛奖赏，使吾动食指。探怀破悭囊，买食尽三四。方物虽足珍，未遽誇殊异。产饶值自贱，贸迁弗为得。吾意宁在口，得之念不易。今日从此过，再来何日事。馀甘留齿颊，回味托梦寐。"}, {"author": "施蛰存", "title": "长沙左宅喜晤三妹", "paragraphs": "乍结丝萝好，俄惊烽火狂。随郎来拜母，避地即还乡。车马嗟吾备，蘋蘩喜汝康。盘餐三日叙，行色暂相忘。"}, {"author": "施蛰存", "title": "长沙漫兴八首 其一", "paragraphs": "一肩行李一囊书，来及长沙霖雨馀。胡为泥中甘曳尾，秋风征旅始愁予。"}, {"author": "施蛰存", "title": "长沙漫兴八首 其二", "paragraphs": "大道青楼天乐居，客来何事误停车。笙歌别馆中宵发，一榻萧然且听渠。"}, {"author": "施蛰存", "title": "长沙漫兴八首 其三", "paragraphs": "八有亭边列肆张，绮窗朱户小门墙。女儿市粉翁赊帽，仿佛杭州保佑坊。"}, {"author": "施蛰存", "title": "长沙漫兴八首 其四", "paragraphs": "凿地兼寻始及泉，荷塘深似九重渊。移来湘浦凌波种，花发真成玉井莲。"}, {"author": "施蛰存", "title": "长沙漫兴八首 其五", "paragraphs": "武夷清茗佐芽姜，犹是唐人水厄方。半日偷閒碧茵社，任他荦确走羊肠。"}, {"author": "施蛰存", "title": "长沙漫兴八首 其六", "paragraphs": "犹是先生痛哭时，三年猎彘古今疑。何人夜半频前席，闲煞长沙太傅祠。"}, {"author": "施蛰存", "title": "长沙漫兴八首 其七", "paragraphs": "药碗茶铛未便虚，愁霖腹疾两难摅。支颐倚枕都无计，自听潺潺雨灌渠。"}, {"author": "施蛰存", "title": "长沙漫兴八首 其八", "paragraphs": "病室凄清客梦孤，几曾问疾见文殊。若非天女殷勤意，谁为维摩夜点酥。"}, {"author": "施蛰存", "title": "渡湘江", "paragraphs": "湘娥晓展绿罗裙，和雨和烟两不分。一舸匆匆更西去，征衣缁尽楚山云。"}, {"author": "施蛰存", "title": "沅陵夜宿", "paragraphs": "一日奔驰七百里，长沙西来皆坦途。暮投逆旅宿沅陵，大军初驻纷叫呼。主人好客费商略，为支矮榻东厢隅。解衣散发容一放，颓然忽觉筋骨舒。瞢腾欲睡乍惊起，爬搔四体无完肤。明灯荧荧照文簟，臭虫历乱如蚁趋。楼头贾客犹未眠，绕床一掷争雉卢。南轩将军粗豪甚，银瓶索酒德不孤。大言炎炎小詹詹，欲调锦瑟延仙姝。不知偏裨着先鞭，别馆留髡已解襦。阶前小卒念妻子，梦中情话方唧喁。觉来拥褐空长叹，却教火伴相揶揄。老兵大醉逞意气，挟枪越岭搜狸狐。伏机三发未命中，沙飞石走惊栖乌。城中浪子夜深归，捲叶吹声哀似竽。偶逢游女抱衾过，便许一双明月珠。客喧不经马频嘶，嫂詈小姑主叱奴。嘈嘈切切未渠央，吾意与之相踟蹰。披衣出户看山宅，四更吐月鸣蟪蛄。迟明发轫尚惺忪，恶道崎岖心所虞。"}, {"author": "施蛰存", "title": "辰溪待渡", "paragraphs": "辰溪渡口水风凉，北去南来各断肠。终古藤萝牵别绪，绝流人马乱斜阳。浣纱坐老素足女，叩棹行歌黄帽郎。湘西一种凄馨意，彩笔争如沈凤皇。"}, {"author": "施蛰存", "title": "夕次潕水", "paragraphs": "猿啼鸦噪悚危楼，凄绝湘西古渡头。夕照苍黄摧落叶，乱山回合镇寒流。民兼夷汉才三户，人与牛羊共一舟。明日打包冲雾去，断崖曲栈客心愁。"}, {"author": "施蛰存", "title": "晃县道中", "paragraphs": "渐有居夷感，终朝瘴雾间。天无三日霁，地属五溪蛮。林杪猿啼急，云中鸟道艰。回车吾岂得，越岭复登山。"}, {"author": "施蛰存", "title": "黄平客舍", "paragraphs": "一宿黄平县，居停礼数虔。呼僮倾白酿，邀客试乌烟。浅醉灯生缬，瀛谈月堕天。四更方就榻，衾短不蒙肩。"}, {"author": "施蛰存", "title": "黄果树观瀑", "paragraphs": "黄果奴千树，青山界一条。静垂吴女练，急卷浙江潮。幽谷晴喷雪，曾阴昼听枭。蛮烟封绝域，殊胜在三苗。"}, {"author": "施蛰存", "title": "车行湘黔道中三日惊其险恶明日当入滇知复何似", "paragraphs": "驱车三日越湘黔，堕谷登崖百虑煎。一顷茅田犹有井，两边山木欲无天。负盐苗女支筇歇，叱驭奚僮解驮眠。来日大难前路恶，蛮云瘴雾入昆滇。"}, {"author": "施蛰存", "title": "登曲靖城楼", "paragraphs": "投荒万里岂疗贫，荷宿星餐已苦辛。谁会登楼王粲意，白云亲舍满倭尘。"}, {"author": "施蛰存", "title": "翠湖闲坐", "paragraphs": "斜阳高柳静生烟，鱼跃鸦翻各一天。万水千山来小坐，此身何处不随缘。"}, {"author": "施蛰存", "title": "龙泉观唐梅宋柏各一绝 其一", "paragraphs": "蒙段胡元历劫长，遗民几度老沧桑。谁知一镜龙潭水，犹照开元妃子妆。"}, {"author": "施蛰存", "title": "龙泉观唐梅宋柏各一绝 其二", "paragraphs": "曾闻玉斧限皇华，此柏安能入赵家。好为爨王存故事，西风斜日赛神鸦。"}, {"author": "施蛰存", "title": "何奎垣李季伟张和笙诸公招饮大观楼分韵赋诗因呈一章", "paragraphs": "胜地初相引，来同诗酒盟。倭氛妨北顾，蜀学喜南行。佳句草堂旧，玄言秋水清。幸从倾盖语，尊俎定平生。"}, {"author": "施蛰存", "title": "听王守槐歌二首 其一", "paragraphs": "当筵顾曲愧周郎，却被啼莺恼断肠。歌罢祭江人籁寂，商音犹绕碧鸡坊。"}, {"author": "施蛰存", "title": "听王守槐歌二首 其二", "paragraphs": "露冷霜横夜色清，万方兵气悚边城。当筵忍听霓裳奏，总是宫槐落叶声。"}, {"author": "施蛰存", "title": "楚女", "paragraphs": "楚女客高唐，牵萝作佩纕。微颦真绝世，随意作新妆。倾首伫春燕，衔碑歌夜黄。摘莲抛水上，彩笔误江郎。"}, {"author": "施蛰存", "title": "题海源寺", "paragraphs": "胡元张象教，梵宇遍滇南。临济宗风远，丛林法雨酣。皈依犹爨僰，今古共烟岚。寂寂海源寺，沧桑满佛龛。"}, {"author": "施蛰存", "title": "啼莺", "paragraphs": "东南逋客老狂生，落魄江河载笔行。酒后诗篇浑不惜，众中眉语忽关情。欲携桃叶归三径，却遣虾夷入二京。极目神州风雨晦，最难安顿是啼莺。"}, {"author": "施蛰存", "title": "寄海上友人", "paragraphs": "故人忽念我，远问数行书。归计马生角，生涯獭祭鱼。每因春水满，怅望白云舒。未觉羞盆甋，真成踞里闾。"}, {"author": "施蛰存", "title": "得家报知敝庐毁于兵火", "paragraphs": "去家万里艰消息，忽接音书意转烦。闻道王师回濮上，却教倭寂逼云间。屋庐真已雀生角，妻子都成鹤在樊。忍下新亭闻涕泪，夕阳明处乱鸦翻。"}, {"author": "施蛰存", "title": "小疾遽尔困顿", "paragraphs": "雄心了尽北南东，衰病身同白发翁。絷膝私怜埳井鳖，倚炉闲点密云龙。斋寮寂寞疏生事，文字雕镌误乃公。偶向碧鸡山下望，长楸驰马羡夷僮。"}, {"author": "施蛰存", "title": "除夕独游大观楼", "paragraphs": "楼外楼空游客稀，老夫策杖独依依。城中儿女喧分岁，日下倭夷正合围。入洛士衡非得计，去家元节总思归。萧寥一段残年意，伴取西山冷翠微。"}, {"author": "施蛰存", "title": "饭后独行莲花池上口占", "paragraphs": "饭罢萧然一杖轻，莲花池畔漫经行。云南春早花将尽，城北山多路不平。闻道佳人曾照影，即今胜地亦陈兵。何时展席容舒啸，笳吹频为出塞声。"}, {"author": "施蛰存", "title": "寄郁达夫南洋", "paragraphs": "容台高议正纷纷，竞奏蛮书靖敌氛。雪涕贾生方赋鵩，投荒杜老正怜君。朱弦欲为佳人绝，玉镜难缘舞凤分。珍重东坡谪儋耳，随行犹自有朝云。"}, {"author": "施蛰存", "title": "大观楼独坐口占", "paragraphs": "草海轻鲦入骨肥，西山晴翠扑天微。大堤游女如花艳，已是无家争得归。"}, {"author": "施蛰存", "title": "华亭寺看山茶", "paragraphs": "云南鹤顶誇绝艳，未到云南先在念。寓斋颇有犀角株，初浣征尘已点朱。繁霜浓雾日凌扇，坼蕊吐苞忽满院。曈曈晓日蒸燕支，荡荡琼瑰照酒卮。丰肌秾态出殊色，江外盆栽那比得。老夫一日三凭栏，欲赋新诗琢句难。涯渚自欣天下好，坐被邻翁笑绝倒。朝来挈我上西山，松桧萧森苔藓斑。迤逦却入华亭寺，目炫魂翻心忽坠。赤城霞起建高标，三月阿房火势骄。即墨奔牛犹爇尾，东瓯烧畬惊山鬼。眼前物候失春冬，暖入重裘四体融。谁遣炎官主北政，日炙风薰来用命。当阶一丈饰珑?，突兀凌霄照殿红。簇碗堆盘几千朵，醉眼酡颜争婀娜。云从烟拥舞霓裳，朱鸾赤凤翩回翔。桃杏不须誇烂漫，芙蓉失色山榴叹。南强北胜徒纷争，篱角墙根浪得名。寺僧为我徵故实，屈指昆明推第一。移向安宁三泊开，劣与茶王作舆儓。邻翁闻之面发赤，拘虚人笑拘虚客。要余更作三泊游，观海一洗井鱼羞。老夫回面谢不敏，莫损有涯逐无尽。归来诗成不饰文，寄去家园诧细君。"}, {"author": "施蛰存", "title": "驮马", "paragraphs": "巴滇果下马，款段耐登山。宁见三花宠，安知九折艰。长楸喷玉过，斜日识途还。不遇黄须客，䟃?盐米间。"}, {"author": "施蛰存", "title": "赠大理周泳先", "paragraphs": "苍洱新词客，清真有嗣音。湖山容寄傲，花草费钩沉。寇骑不窥塞，霜翰宁息林。从今谢羁旅，松菊入瑶琴。"}, {"author": "施蛰存", "title": "偕徐曼倩游金殿", "paragraphs": "玉虚台殿擅南州，携得红装跃马游。映日龙鳞金琐碎，辟尘珠露翠沈浮。未标盟柱开蛮域，却铸丹宫佞道流。岂谓坚刚堪万岁，天枢铜雀等闲休。"}, {"author": "施蛰存", "title": "奉答姚鹓雏先生重庆", "paragraphs": "昔日公知我，焚膏许最贤。稻粱欺夙志，哀乐入中年。骈拇终侈德，一经虚绝编。牛虻破虮虱，直欲老青毡。"}, {"author": "施蛰存", "title": "枯坐", "paragraphs": "板阁春犹困，山城夜正遥。索居空众虑，枯坐遂中宵。入世鱼千里，遵生水一瓢。迩来差悟道，得意在承蜩。"}, {"author": "施蛰存", "title": "周泳先招饮率尔有作", "paragraphs": "周郎招取饮香醪，更与吴笺写郁陶。篆刻雕虫童子技，霜刀飞鲙细君劳。输卿松菊存三径，老我风尘见二毛。小阁银灯共遥夜，羁愁聊借一尊逃。"}, {"author": "施蛰存", "title": "去留", "paragraphs": "晚风凉飐一池荷，心口商量奈汝何。去既无情留不忍，几番回面蹙双蛾。"}, {"author": "施蛰存", "title": "己卯元旦试笔", "paragraphs": "桃符新处敛愁眉，试笔拈诗悭一辞。木屐已盈佳丽地，饧箫犹似泰平时。屠苏酒热思亲泪，文字功亏报国资。又向天南度元日，生涯廖落患为师。"}, {"author": "施蛰存", "title": "晋宁偕浦君练吕叔湘侍闻一多先生游盘龙寺", "paragraphs": "残晋开蛮郡，蒙元选佛场。三乘空贝叶，十地舍金装。来见不见相，谓尽无尽藏。阇黎供一饭，毛孔生妙香。"}, {"author": "施蛰存", "title": "青雀", "paragraphs": "几回怅望隔云端，青雀终飞竟夕寒。秋菊春兰艰具并，锦鳞绣羽各伤残。萧斋迟日蓬心断，幽壑长年桂叶丹。后夜月明南海上，琅玕千树任栖鸾。"}, {"author": "施蛰存", "title": "题李季伟桴鼓记传奇", "paragraphs": "将军使船如策驹，夫人擂鼓如贯珠。阵云低压遮阳乌，圣君坐待侯献浮。鲰生卖国诚可诛，扁舟资寇无遗图。编桴夜凿老鹳渠，一篙水涨逃狡胡。秋风瑟瑟吹菰蒲，古时景物今岂殊。东来倭夷欲沼吴，红妆却敌谁家姝。李侯感事三叹吁，移宫易徵宵撚须。谱成新曲登氍毹，莫作后庭声色娱。"}, {"author": "施蛰存", "title": "寄内", "paragraphs": "干戈遍地锦书迟，每发缄封总不支。莫枉相思歌杕杜，暂时辛苦抚诸儿。浮云随分天南北，闺梦欲来路险巇。春水方生花满陌，王师旦夕定东夷。"}, {"author": "施蛰存", "title": "为卢葆华女士题飘零集诗卷", "paragraphs": "少日相逢歇浦滨，茗边曾与共佳辰。今来解后滇池上，避地俱为离乱人。乐镜漫随黄鹄举，文君解赋白头新。如何浪作飘零计，闻道刘卢是世亲。"}, {"author": "施蛰存", "title": "漫题一绝为徐芳作", "paragraphs": "元是凌波缥缈身，雕虫獭祭亦天真。焚书王寿终能舞，却道君家有解人。"}, {"author": "施蛰存", "title": "游路南石林诧其奇诡归而作诗", "paragraphs": "平生不解驰驱乐，一朝捉辔心手艰。石林游兴不可降，踞鞍叱驭终自娴。杲杲东日照修影，乌帽出没岗峦间。爨人颇能作汉语，执鞭频说黎氓瘝。老夫慰藉亦无益，口惠何尝抵一锾。下坡款段走平野，桑麻不治繁荆菅。两峰突兀忽当路，嶙峋百丈如束关。侧身俯首牵马过，磋砑气象森朱颜。千岩万崿开竹田，琅玕磊砢难跻攀。虎牙桀峙荆门竦，天光隐遁日脚黫。望夫插灶罗星躔，督邮亭长趋朝班。苍鹰静发山鬼笑，丈人寂寞苔藓斑。苏柳斗诗虚想像，几曾真见剑铓山。东吴培塿亦小巫，万笏朝天徒自讪。老夫眼福得天赐，色飞魂动眸子孱。拊髀爵跃不可说，欲宠以诗辞已悭。待乞项容挥水墨，卧赏崔嵬几席间。"}, {"author": "施蛰存", "title": "中秋", "paragraphs": "不分今宵月，三年客里看。清辉满虚幌，瑶想托前欢。天下犹挥戟，闺中独倚阑。何堪一樽酒，坐对露华寒。"}, {"author": "施蛰存", "title": "过富良江桥入越南境", "paragraphs": "过桥便是越南天，瘴发千山动紫烟。古木阴阴奔蜥蜴，凝云帖帖下乌鸢。黑旗奏凯输先子，铜柱沈埋不计年。今日真成章甫客，当时谁谏画图捐。"}, {"author": "施蛰存", "title": "河内游真武观与中国道宫无殊", "paragraphs": "浪泊湖西真武观，丹炉未息汉家烟。诗牌孰帜仓公字，铜磬新铭保大年。道士何曾传火枣，名姝还自佞神仙。出关老子犹龙散，章甫虽捐象帝先。"}, {"author": "施蛰存", "title": "东京小女谣四首 其一", "paragraphs": "朝霞白叠开高衩，密缬红绡出细腰。东京多少无愁女，结队榕阴来放娇。"}, {"author": "施蛰存", "title": "东京小女谣四首 其二", "paragraphs": "湖上风凉夜气新，一盘黄月皱金鳞。佳人不语凌波坐，闲嚼槟榔点绛唇。"}, {"author": "施蛰存", "title": "东京小女谣四首 其三", "paragraphs": "轻拖锦屐过芳茵，笑摘蛮花赠远人。莫遣多情怨遥夜，高唐倘许梦横陈。"}, {"author": "施蛰存", "title": "东京小女谣四首 其四", "paragraphs": "东京小女老风情，解佩何尝许目成。斜抿朱唇哝又唯，雾花云月不分明。"}, {"author": "施蛰存", "title": "香港寰翠阁遇王映霞话近事为赋一章", "paragraphs": "朱唇蕉萃玉容臞，说到平生泪渍襦。早岁延肯真快婿，于今方朔是狂夫。谤书漫玷荆和璧，归妹难为合浦珠。蹀躞御沟歌快绝，上山无意采蘼芜。"}, {"author": "施蛰存", "title": "自松下海面乘帆船赴海口舟中得句", "paragraphs": "横海鲸鲵突扤游，吹涝欲阻海西流。岂知越客千丝网，竟漏芦漪一叶舟。落日沙明遥散锦，抢风帆侧屡惊鸥。平桥小市张灯火，今夜栖迟何处楼。"}, {"author": "施蛰存", "title": "至福清海口镇已入暮矣", "paragraphs": "危邦否无道，乘桴去乡国。曳轮占既济，征鸿脱矰弋。襆被俨投荒，风波积行色。虽非九万里，何异六月息。海口小邑聚，一目尽南北。市喧鸡豚奔，客多闾巷塞。矮屋张短檠，憧憧人影黑。尝闻闽海错，品味著新特。颇觉食指动，欲名苦未识。入肆拙言辞，客主两啾唧。斫鲙荐一鲜，犹是过江鲫。飧罢走街头，群动倏已寂。茶寮说平话，风灯未曾熄。翻澜畅古今，拍案逞馀力。娇嗔崔双文，猛喝张翼德。排众试就听，只语解不得。仓皇生旅愁，始觉在殊域。夜深据木榻，欲眠频反侧。"}, {"author": "施蛰存", "title": "坑田道中得六诗 其一", "paragraphs": "西鄙曰滑竿，南服号兜子。殊名而同实，逾淮桥为枳。吾昔游滇中，好山看不已。捉卫恐落帽，蹑屐防折齿。俯仰从所欲，安堵颇藉此。不图复得之，载乘心暗喜。"}, {"author": "施蛰存", "title": "坑田道中得六诗 其二", "paragraphs": "五更发行馆，淡淡天如纸。残月噤鸡号，晓寒澈骨髓。大麓瘴犹合，孤村人未起。穿林惊宿鸟，度陇驱伏雉。古道罕经过，茅屋缠邻里。客至纷叫呼，迤逦暂成市。"}, {"author": "施蛰存", "title": "坑田道中得六诗 其三", "paragraphs": "朝暾出汤谷，烟霭幻红紫。积露耀鲜彩，奔瀑注文绮。平畴交远风，幽谷动芳芷。物候乱清秋，丛桂间桃李。欲忘行路难，渐觉景光美。即兴有佳趣，何必东山妓。"}, {"author": "施蛰存", "title": "坑田道中得六诗 其四", "paragraphs": "下坂走官路，有屋颇栉比。小女嬉门前，见客肆评指。某也有行色，番客归桑梓。某也两重音，窄袖东吴士。仆夫解国语，为我译其旨。黠慧善知人，娟娟奈此豸。"}, {"author": "施蛰存", "title": "坑田道中得六诗 其五", "paragraphs": "道旁有古井，客为贲其趾。岂曰乐在水，阑干有文理。舍钱卅五贯，名泐陈其氏。波磔具宋姿，何患无年纪。客固嗜骨董，摩挲不能已。安得椎拓人，为我传一纸。"}, {"author": "施蛰存", "title": "坑田道中得六诗 其六", "paragraphs": "坑田去海口，不逾七十里。陵谷多洼隆，仄径频逶迤。舆夫好从容，百步辄一止。昌夕牛羊下，行役始云已。入市杂屠酤，一尊浮绿蚁。扶头作家书，欲寄寻黄耳。"}, {"author": "施蛰存", "title": "居榕城三日写其风物得八首 其一", "paragraphs": "浇愁试沽鸡牢酒，朋住楼头细细斟。解事庖丁知客意，登盘先为荐红蟳。"}, {"author": "施蛰存", "title": "居榕城三日写其风物得八首 其二", "paragraphs": "美和斋在鼓楼前，粿饵甘香卤面鲜。何必新春二月二，撑腰且缓点心先。"}, {"author": "施蛰存", "title": "居榕城三日写其风物得八首 其三", "paragraphs": "莫把杭州比福州，蒙尘西子也应羞。湖山虽好难留我，愁绝斜阳故国秋。"}, {"author": "施蛰存", "title": "居榕城三日写其风物得八首 其四", "paragraphs": "是处园林橘柚坚，湖山晴暖欲浮烟。一瓯花乳容闲坐，仿佛昆明海子边。"}, {"author": "施蛰存", "title": "居榕城三日写其风物得八首 其五", "paragraphs": "东吴盐豉蜀蒟酱，荆楚辛椒燕代臊。滋味何曾有同嗜，且来八闽试红糟。"}, {"author": "施蛰存", "title": "居榕城三日写其风物得八首 其六", "paragraphs": "艳红堂上妓成围，依黁纤羸阿琐肥。便说寻春端为汝，欲凭花叶浣征衣。"}, {"author": "施蛰存", "title": "居榕城三日写其风物得八首 其七", "paragraphs": "仓前山下路夭斜，茉莉新开满院花。最是晚来香气盛，泛船浦口两三家。"}, {"author": "施蛰存", "title": "居榕城三日写其风物得八首 其八", "paragraphs": "百合池塘旧有名，兰汤三尺即蓬瀛。老夫浴罢浑如梦，真觉肤坚肠胃轻。"}, {"author": "施蛰存", "title": "蜑娘谣四首 其一", "paragraphs": "蓬沓斜簪尺半强，大红衫子艳春阳。如今一例都收却，道是官家强主张。"}, {"author": "施蛰存", "title": "蜑娘谣四首 其二", "paragraphs": "马尾江头风雨狂，黄岐岛外沙洲长。蜑娘摇橹夷犹过，自笑今朝得甚忙。"}, {"author": "施蛰存", "title": "蜑娘谣四首 其三", "paragraphs": "蜑娘家在水云乡，一幅芦篷作洞房。日暮移船拢江岸，欲教蝴蝶暗闻香。"}, {"author": "施蛰存", "title": "蜑娘谣四首 其四", "paragraphs": "夜半潮生月动光，蜑娘心事转凄凉。朝朝撒网还收网，水面恩情尔许长。"}, {"author": "施蛰存", "title": "水口夜泊", "paragraphs": "峡尽鹭鹚险，关征竹木饶。急流舒水口，贾客集山腰。发笱鱼犹跃，登炉饼欲焦。风灯喧夜市，人语乱溪桥。"}, {"author": "施蛰存", "title": "闽江滩行", "paragraphs": "宵来客话闽江险，姑妄听之疑过情。平明启碇更西上，大江遥作风雨声。烟消日出照波路，嵯岈碨磊纷纵横。奔流疾于李广箭，射虎没羽三军惊。涛轰浪决高于屋，雷呴电激蒲牢鸣。喷沫四散溅石骨，琼林霏雪飘梨英。南溟鲛女泣秋月，泪珠迸落琉璃罂。前滩桀?后滩踞，回湍一注如建瓴。西风夕埽洞庭树，井陉夜战淮阴兵。暗滩伏礁不可见，孽龙潜隐尤狰狞。珠旋凡转作涡淃，鹅毛不比千钧轻。一滩在南一在北，犬牙参互相虚盈。苍峰两岸森如束，欲无冬夏迷晦明。孤猿独鹤自酬应，枯藤古藓纷缭萦。方苏喘息弪鬼薮，俄然色变临猴坑。篙师叱咤动山谷，仆仰起伏互推撑。齿牙震震背欲裂，终朝唯与寻丈争。纤夫挽断如椽绳，大树不为蚍蜉倾。吾舟鼓输运神力，扬鳍掉尾如游鲸。吹涝弄滆恣呼哈，羊肠诘曲容与行。行人犹恐阳侯怒，魂摇意夺心怦怦。回头更看下水船，棹歌閒发沧浪清。"}, {"author": "施蛰存", "title": "南平口号二首 其一", "paragraphs": "剑气销沉处，梨云烂漫晴。如何城下水，犹作老龙鸣。"}, {"author": "施蛰存", "title": "南平口号二首 其二", "paragraphs": "此道亦何用，时艰性命轻。黄尘逐车骑，孰问李延平。"}, {"author": "施蛰存", "title": "永安山居四首 其一", "paragraphs": "随缘易适性，海客今山居。暂远烽戈警，一椽亦吾庐。雾重眠起晏，地僻人事疏。岚光入户牗，落叶盈阶除。乐与菁莪子，晨夕哦诗书。槐斋竹笋美，何事怀莼鲈。"}, {"author": "施蛰存", "title": "永安山居四首 其二", "paragraphs": "显学在都邑，弦歌出华屋。自非避寇乱，何事到岩谷。山神土主庙，焕然成庠塾。此来亦胜缘，化育践耕读。秋登喜大有，师徒助收谷。牛从宁戚饭，豕效承宫牧。多能贵鄙事，贻讥昧麦菽。励志勤四体，流风继白鹿。"}, {"author": "施蛰存", "title": "永安山居四首 其三", "paragraphs": "空山长日静，入夜群动生。商风吹万窍，竞奏笙竽筝。雨过洪水发，溪喧为天倾。虚室蚊聚閧，空阶蚊争鸣。络纬促懒妇，子规啼月明。狐狸蹑田鼠，兔奔伏雉惊。啄木长苦饥，觅食恒丁丁。老鹳作鬼笑，格磔何狰狞。此间天籁胜，人籁莫与京。老夫不能寐，鱼目到五更。"}, {"author": "施蛰存", "title": "永安山居四首 其四", "paragraphs": "罢讲多暇豫，溪山足临眺。清泉漱白石，丽日泫光耀。野渡舟自横，任客弄兰棹。竹竿何籊籊，取以供垂钓。游鱼来即逝，遥惊村女漂。山花颤微风，天然颜色好。采采不觉远，樵径多纡绕。丛祠无香火，残壁画犹妙。便欲呵天问，神前掷环珓。幽寻兴未阑，鸦背明斜照。曳杖归去来，得句足吟啸。"}, {"author": "施蛰存", "title": "缘溪散策遂至大鍊", "paragraphs": "一雨溪暴喧，渡溯各阻绝。散策缘溪行，荒径半明灭。洪流卷白波，高秋净岩列。十里不见人，蛙鼓亦亲切。大鍊隐幽谷，居民生计拙。祖孙执世业，放木编竹篾。重茅得休荫，箪瓢犹堪设。不闻城中事，安知海寇烈。嘅余遭世乱，远来求餔啜。椿萱不得侍，妻孥不能挈。顾彼羲皇人，不觉五情热。固穷亦无计，俯仰愧前哲。"}, {"author": "施蛰存", "title": "读说苑赵简子事", "paragraphs": "赵侯游西河，兴慨思贤者。食客既千人，朝夕侍门下。岂谓不好士，逸才犹在野。六翮不能用，毛毳徒盈把。安得古桑子，一讽起屈贾。"}, {"author": "施蛰存", "title": "读黄霸传", "paragraphs": "凛凛黄次公，治道称平肃。让畔不拾遗，经年无刑戮。米盐设条教，诇诘入阴伏。吏民不敢欺，乃知乌食肉。帝曰股肱良，赐盖高于屋。惟有张京兆，犯颜拜章牍。汉家任律令，感义人知服。诈伪奸名誉，浇淳乃散朴。一发中其私，丞相色为恧。岂知千载下，十羊从九牧。"}, {"author": "施蛰存", "title": "入武夷先见玉女峰髫秀无伦", "paragraphs": "开门临白水，对镜贴黄花。独宿清溪畔，娉婷惜鬓华。年年三月半，日日夕阳斜。莫逐行云去，行云未有涯。"}, {"author": "施蛰存", "title": "武夷宫", "paragraphs": "紫霞宫殿半丘墟，惟有行云自卷舒。赪壁已迷唐刻石，翠坛曾荐汉乾鱼。钓蟾道士虚遗舄，控鹤仙人久绝裾。试问南朝嗣天子，龙孙消息竟何如。"}, {"author": "施蛰存", "title": "幔亭", "paragraphs": "一曲宾云竟不回，游人犹羡紫霞杯。灵氛未捲同亭幔，古藓全滋太姥台。风雨或闻环佩响，松篁长使鹤猿猜。秋深日暮曾孙老，飞断虹桥始觉哀。"}, {"author": "施蛰存", "title": "七曲而上山势夷旷溪流浅漱茶桑秩秩见原畴矣", "paragraphs": "寒岩尽七曲，曲外风光殊。生烟暧春树，远黛开平芜。犬吠华子冈，舟入辋川图。如何陆放翁，买椟还其珠。"}, {"author": "施蛰存", "title": "遥望涵翠岩谢洞", "paragraphs": "奇景不须到，远望亦知之。猿鸟攀飞绝，烟岚吞吐迟。月窗秋瑟瑟，晴日雨丝丝。倘有商山老，行歌共采芝。"}, {"author": "施蛰存", "title": "九曲之游终于星村二首 其一", "paragraphs": "星村在山外，乃欲入山寻。地僻远峰镝，人间失古今。嘉蔬自足食，美酒亦堪斟。悦性即遗世，神仙孰所钦。"}, {"author": "施蛰存", "title": "九曲之游终于星村二首 其二", "paragraphs": "此水有傲骨，千秋出处艰。左行防陷泽，北注复归山。白石漱不尽，贞禽去即还。流香莫嫌近，兰芷老逾悭。"}, {"author": "施蛰存", "title": "武夷仙馆岩山志云亦名学堂岩又称仙学堂作诗议之", "paragraphs": "大宋丞相李伯纪，游仙馆岩发高议。谁言孤陋解成仙，仙人亦有弦歌地。吾闻此语心不夷，惘然欲隳临渊志。少时日日拟雕虫，朴散神亡始成器。门前范叔老饥寒，江表袁生益蕉萃。正须反道辞风尘，嚼蕊餐霞杜人事。去逐洪崖御八荒，陟降云宵任遨戏。谁知犹不废诗书，一卷仍为形影累。寻思此事必不然，岂有神仙自穿鼻。忘情太上为无为，圣犹可绝智亦弃。阆苑何尝有学堂，孰肯咿唔徒乱意。层城遥起白云间，有几可凭床可睡。笙鹤来时柏子馨，苍虬去后苔钱翠。仙人行馆寻常有，却被庸人妄标识。馆字何须训学堂，从此玉皇有洙泗。秀才不解蓬瀛事，比物狂言丑其类。劝君莫信丞相言，丞相亦从秀才致。"}, {"author": "施蛰存", "title": "谒文公祠不得入长谣抒感", "paragraphs": "武夷旧是清虚府，玄化升真仙所驻。不知何事忆红尘，游戏人间毋乃固。考亭夫子宋尼父，欲为经书作疏注。寻幽选胜入山来，赏心烟雨平林渡。绛帐初施黉宇开，一片榛芜绍邹鲁。老而弥笃为无{肙}，惊走神仙不知数。丹炉零落药房闲，鸾凤移家鹤回步。时有幽花堕讲筵，更不亡羊入歧路。朅来五代一千年，世变纷纭失经度。诸侯骄蹇客纵横，博士支离士纨裤。久无霖雨润苍生，岂有恒心究坟素。夷狄交侵王室微，道德沦夷儒术误。晚对亭前夕照殷，寒栖馆里芸签蠹。精舍全成羊豕栏，斋寮半种桑麻树。粉醒碧瓦旧祠堂，清霜紫电新兵库。金人摇手戒三缄，铜兽当关悭一顾。仙踪缥缈既难追，贤迹凌迟亦成故。玉笙铁笛两无依，冥冥鸿飞我何慕。"}, {"author": "施蛰存", "title": "水帘在丹霞嶂北", "paragraphs": "十丈轻容始下机，垂崖刬地映朝晖。忽逢碧树沾空翠，渐被丹霞染满绯。泽芷徐熏增馥郁，天风微动散珠玑。玉娥收去施刀尺，冷月光中作舞衣。"}, {"author": "施蛰存", "title": "又赋一首", "paragraphs": "藐姑仙去已经时，留得珠帘镇日垂。洞里胡麻春寂寞，梦中云雨燕差池。停香宿粉劳相忆，噀雾啼烟有所思。谁为晓来高捲起，梳头怅望雪霜姿。"}, {"author": "施蛰存", "title": "慧苑", "paragraphs": "芒鞋僧去参灵鹫，慧苑庵空失住持。篆壁藤萝堪补屋，排门霞气尚赪楣。佛前古磬从人打，楼上残经供鼠嬉。剩有采茶信州女，石坛闲坐扫愁眉。"}, {"author": "施蛰存", "title": "小九曲在题诗岩下坻石罗布溪流萦折溯洄而入别有幽夐", "paragraphs": "朝日未登岭，轻箄已入谷。偶逢山外山，遂得曲中曲。星罗石磈礧，锦皱水洞洑。岚气欲浮沉，清音自涵蓄。倘有秦王女，弄佩响琼玉。拨棹遵回渚，窥林见平陆。搴裳越层阜，散策入修竹。芳草藉微熏，粉箨解新绿。茑萝依乔松，葛藟奄樛木。白花高莫攀，翠鸟近相逐。零露屡沾衣，横潦时侵足。谢客虽无闷，伐道亦惊俗。纡步觅来径，结想频回瞩。何时遗世网，一椽寄茅屋。"}, {"author": "施蛰存", "title": "清晨自天心庵经天井至三仰峰道中", "paragraphs": "昧旦入幽谷，曲径封苍烟。文竿滴寒翠，霜皮凝古涎。涧鸣轮转毂，风动夔怜蚿。曳杖惊传响，沾衣惜屡褰。浮阳岂吝照，层阴宁久悬。隈隩忽开霁，岩壑更丑妍。气通腾野马，日炙迁啼鹃。豁蒙极遐览，游情良自便。行穿天井底，蹑彼云路巅。欲寻碧霄洞，用访琼琯仙。抗心参物化，得意夺言诠。遥峰肃三仰，孤怀伫一宣。"}, {"author": "施蛰存", "title": "自马头岩至天游", "paragraphs": "我从马头来，磥砢森万象。九折到平衍，始敢释筇杖。禾黍自油油，流泉草间响。款步得从容，已作出山想。岂知途穷处，巉岩落千丈。岂知阡陌下，翻作巨灵掌。岂知沟洫水，忽效奔雷放。岂知丘壑边，猿鹤竟难上。遂登一览台，瞻顾忽若爽。武夷卅六峰，如马争腾鞅。勒辔孰收之，驭者在三仰。泛舟游九曲，乃如鱼入网。不陟天游巅，萦纡徒惝恍。昨在碧霄院，大叫得真赏。今日来天游，人言信不罔。独惜黄老衰，观阁成荒壤。惟有中山堂，宏规起博敞。日月所光华，风云所涤荡。哲王德所标，国父魂所享。"}, {"author": "施蛰存", "title": "赠磊石庵潘道士", "paragraphs": "寿先诸福降，无为众妙门。武夷潘道士，齿落舌犹存。鍊室尘凝席，醮坛膝印痕。燕闲七十载，糟粕五千言。山迥自逃世，日长惟灌园。熏衣收柏子，挽袖斸松根。几见戎兵象，都忘鸟雀喧。偶然来道友，行辈尽徒孙。"}, {"author": "施蛰存", "title": "御茶园道中口占", "paragraphs": "石板黄泥一道斜，初篁缺处有人家。筠笼小爇青松火，犹焙元朝进贡茶。"}, {"author": "施蛰存", "title": "集灵关", "paragraphs": "斥鴳鲲鹏任往还，古藤横锁集灵关。关中别有闲天地，此是溪南第一山。"}, {"author": "施蛰存", "title": "住天心永乐庵三日得十绝句 其一", "paragraphs": "少日曾先天下忧，中年怀抱落洽洲。残山剩水无归计，来占伽蓝一曲楼。"}, {"author": "施蛰存", "title": "住天心永乐庵三日得十绝句 其二", "paragraphs": "香积厨中笋似兰，头陀作供愧酸寒。不知山外艰生事，犹胜槐斋苜蓿盘。"}, {"author": "施蛰存", "title": "住天心永乐庵三日得十绝句 其三", "paragraphs": "已办泥涂甘曳尾，底须成佛复生天。眼前香火亦寥落，惟有文殊伴普贤。"}, {"author": "施蛰存", "title": "住天心永乐庵三日得十绝句 其四", "paragraphs": "四山风静紫烟凝，独坐聊师入定僧。却为冥心搜物外，昏鸦归尽懒呼灯。"}, {"author": "施蛰存", "title": "住天心永乐庵三日得十绝句 其五", "paragraphs": "左跛行者三分古，垂发沙弥一味憨。般若堂前闲打坐，无禅也似有禅参。"}, {"author": "施蛰存", "title": "住天心永乐庵三日得十绝句 其六", "paragraphs": "虫响初喧山窈冥，禅堂僧散佛灯青。沉吟忽了恩仇事，抽取楞伽四卷经。"}, {"author": "施蛰存", "title": "住天心永乐庵三日得十绝句 其七", "paragraphs": "欲从幽壑探嶕峣，负杖行歌意自遥。误入龙窠采茶路，一溪横绝未施桥。"}, {"author": "施蛰存", "title": "住天心永乐庵三日得十绝句 其八", "paragraphs": "云外楼高晓易侵，每朝晴日乱摇金。起来便向三门坐，闲听松篁出梵音。"}, {"author": "施蛰存", "title": "住天心永乐庵三日得十绝句 其九", "paragraphs": "岩头雨过云堪掬，树杪参横天可扪。呼吸不期通帝座，笑谈惟恐动乾坤。"}, {"author": "施蛰存", "title": "住天心永乐庵三日得十绝句 其十", "paragraphs": "遥青近赭相辉映，雨岫晴峦各晦明。祇欠下弦虚月色，夜窗何以发诗情。"}, {"author": "施蛰存", "title": "失计", "paragraphs": "燕犀冀马捲黄尘，束手苏张策事秦。篝火宵明军晓解，大江东注帝西巡。三秋苦雾巴中水，万古难荣白下春。莫道偏安今日始，十年前已失都豳。"}, {"author": "施蛰存", "title": "读离骚因赋一章", "paragraphs": "众女兴谣诼，高文见苦辛。哲王终不悟，浊世若为亲。九死三湘水，千秋一放臣。平生怀美政，岂意作诗人。"}, {"author": "施蛰存", "title": "竹天拜命长闽省建设诗以将意", "paragraphs": "大东杼柚叹无丝，帝简良工佥曰垂。盐铁一编成竹在，琼琚三论露锥时。梁园月好容投刺，莲幕芸香失后棋。却卧汀洲赞徽德，使君齐政且存宜。"}, {"author": "施蛰存", "title": "韦编一首示大学诸生", "paragraphs": "韦编未便能三绝，鸡肋犹堪饱一拳。老子平生负肝胆，诸君何事弄虚玄。几曾腐鼠成滋味，勉为亡羊翼圣贤。说与菁莪尔多士，要将标格植风烟。"}, {"author": "施蛰存", "title": "南寨散策俯仰成咏", "paragraphs": "骎骎浮日变朱颜，丝竹中年亦既孱。渐敛风情归澹荡，何曾英气胜痴顽。会心红叶斜阳里，觅句黄初正始间。但得身闲腰脚健，清游随分主溪山。"}, {"author": "施蛰存", "title": "避席", "paragraphs": "夕阳欲没千山冥，决夺枋榆燕雀喧。避席犹罹怀璧罪，涉江苦忆未归魂。目光政尔超牛背，心力抛残失兔园。万里鸥波空浩荡，不知何处着虞翻。"}, {"author": "施蛰存", "title": "题胡翔冬自怡斋诗", "paragraphs": "天高帝阍远，诗险酒肠宽。老剩黄杨友，稍留青眼看。随缘入牛首，无计舍猪肝。寂寞胡三怪，招魂政尔难。"}, {"author": "施蛰存", "title": "汀州市上得虎肉自烹之以一脔饷李雁晴媵以小诗", "paragraphs": "乙威遽失葭中势，九沸翻成席上珍。遗与一脔堪左胾，槐斋食谱斗尖新。"}, {"author": "施蛰存", "title": "偶赋", "paragraphs": "中行吾不及，望道尚能狂。未许鹿为马，何曾颖脱囊。十看犹敝刺，九徙更违乡。空矢微生信，东门杨叶牂。"}, {"author": "施蛰存", "title": "许地山先生挽词", "paragraphs": "北定期堪卜，南行道忽孤。落华成宿谶，缀网息劳蛛。掩室参金相，忘情到玉壸。遗书存梵籀，绝学断奇觚。业尽缘俱废，堂空孰愈愚。明年经岛国，惆怅认瞻波。"}, {"author": "施蛰存", "title": "向晚登长安亭", "paragraphs": "何事号长安，孤亭翼水寒。举头惊日远，落叶觉衣单。无限楚臣怨，争堪蜀道难。曾阴望不极，怊怅独凭栏。"}, {"author": "施蛰存", "title": "演谣二首 其一", "paragraphs": "女爱不敝席，男欢不尽轮。款款怀抱恩，一弃如遗尘。其雨见杲日，色喜心已嗔。莫以信宿宠，谬托平生亲。海水不可测，龙性安能驯。慎弗求骊珠，万一婴逆鳞。"}, {"author": "施蛰存", "title": "演谣二首 其二", "paragraphs": "神龙不隐鳞，彩凤不藏羽。罗网四天悬，飞腾亦何补。水竭九重渊，巢倾碧梧树。宛转洿池中，遂与虾蛭伍。食粒庭除下，鸡骛来相侮。地不爱其宝，灵德若为主。"}, {"author": "施蛰存", "title": "溪涨", "paragraphs": "一雨秋潦涨，溪喧日夜狂。腾波摧绝壁，崩岸扫丛篁。势欲浮平楚，声还动大荒。惊心水乡客，安稳忆吴航。"}, {"author": "施蛰存", "title": "赠张荪簃大家", "paragraphs": "之子好颜色，膏泽难为政。凉风动翠袖，牵萝发高咏。贾生六太息，弇州九薄命。怀芳不自媚，浮云安足竞。煎兰香不歇，折玉有馀映。道丧甘曳尾，物变犹存性。何不下珠帘，当窗握金镜。莫惜露华滋，独照明妆靓。"}, {"author": "施蛰存", "title": "游通济岩次欧阳泰云韵", "paragraphs": "散策聊为今日计，霜枫还发去年红。出城便有萧疏意，挥麈居然魏晋风。瀑短名高缘邑小，时衰世乱奈途穷。自从九曲归来后，竹杖芒鞋久负公。"}, {"author": "施蛰存", "title": "偶忆昆明肴馔之美戏赋一首", "paragraphs": "浪迹昆明意气豪。盘觞排日助吟毫。薄批云腿凝脂酪。小盏香螺细缕蒿。五月鸡□真俊味。三年虫草亦珍芼。朅来闽峤艰生事。一撮花生佐浊醪。"}, {"author": "施蛰存", "title": "王耘庄来书言顷已与沈楚同居作诗箴之", "paragraphs": "天壤王郎亦可怜，入东再赋定情篇。匹缣丈素兼工美，秋菊春松合共妍。玄圃芝田初税驾，楚山云梦更游仙。两心拨剌难深入，莫咏蘼芜损壮年。"}, {"author": "施蛰存", "title": "奉和虞竹园新居古松", "paragraphs": "南村卜宅为贞松，尽日虞翻对卧龙。小院虽妨回雪舞，重门不掩出云踪。老怀自蓄乾元德，遐览何劳泰岱峰。肯与枋榆争得丧，春雷伫待发鸿钟。"}, {"author": "施蛰存", "title": "癸未春日闲居十首 其一", "paragraphs": "二仪积风雨，北楼春尚寒。支炉常煮药，垂幔怯凭栏。零落花千片，新生竹数竿。老夫浑未觉，归梦是愁端。"}, {"author": "施蛰存", "title": "癸未春日闲居十首 其二", "paragraphs": "冥冥经月雨，朋从往来疏。一榻茶烟润，满楼岚翠虚。观心无我相，遮眼外家书。养拙兼移气，萧闲作散樗。"}, {"author": "施蛰存", "title": "癸未春日闲居十首 其三", "paragraphs": "平生不饮酒，欲醉亦无从。了了窥天意，时时警夕烽。蛾眉嫌黛浅，鱼目对灯慵。拟赋从军乐，巴山雾气浓。"}, {"author": "施蛰存", "title": "癸未春日闲居十首 其四", "paragraphs": "蓬累又三载，卜征过五年。几时颁羽檄，孰为扫腥膻。金谷犹挥麈，铜山方铸钱。那堪对落日，桥上听啼鹃。"}, {"author": "施蛰存", "title": "癸未春日闲居十首 其五", "paragraphs": "焚香礼古佛，摊饭降睡魔。先生已遗世，后进自盈科。长剑不堪倚，短墨宁易磨。便作凌云赋，人称疥骆驼。"}, {"author": "施蛰存", "title": "癸未春日闲居十首 其六", "paragraphs": "四十不得志，愁谢似枯兰。霜雪侵须鬓，尘埃满肺肝。安能衣楚制，未忍弃儒冠。叔世轻文德，平生负羽翰。"}, {"author": "施蛰存", "title": "癸未春日闲居十首 其七", "paragraphs": "层阴忽开霁，屋脊见斜阳。顿有融和意，微闻晻薆香。群儿争戏水，邻叟急涂墙。明日东风转，棉衣或可藏。"}, {"author": "施蛰存", "title": "癸未春日闲居十首 其八", "paragraphs": "雨晴云气暖，风过市声喧。罢讲浑无事，支筇偶涉园。药苗已堪种，花蕊不胜繁。佳日难为客，何人共笑言。"}, {"author": "施蛰存", "title": "癸未春日闲居十首 其九", "paragraphs": "衰病成孤抱，淹留怨索居。交情门掩雀，活计釜生鱼。世不销兵气，春犹到草庐。莫讥玄尚白，未许绿侵裾。"}, {"author": "施蛰存", "title": "癸未春日闲居十首 其十", "paragraphs": "入春苦昏垫，北山久未来。云生新绿树，泉润旧苍苔。略有歌吟兴，常深郊垒哀。流移成我老，怀抱岂能开。"}, {"author": "施蛰存", "title": "壬午之冬张荫麟没于遵义校斋越岁方获凶讯念在昆明时有游从之雅作诗挽之", "paragraphs": "海内张公子，临文不肯休。茂先称博物，平子号工愁。论史书奔马，尊生失解牛。笑谈无适莫，道业在春秋。才命难兼济，彭殇岂自由。夜郎初避地，潜隧遽铭幽。闽峤惊凶问，螳川怆旧游。何当烽火靖，杯酒酹松楸。"}, {"author": "施蛰存", "title": "闻王映霞近事", "paragraphs": "照座容华绝代人，如何不惜琐窗春。已收青雀朝王母，还遣乌龙卧锦茵。乐镜终随杨氏去，沈园应损放翁神。可怜京洛风尘里，缁尽凌波白练裙。"}, {"author": "施蛰存", "title": "游石燕岩次欧阳泰云韵", "paragraphs": "万山木落戍楼出，十里松随古道齐。数子招携追胜赏，几家野烧代春犁。劫馀猿鹤堪凭吊，偶得虫鱼费讨稽。一笑伛偻抉幽闷，相看须鬓涴赪泥。"}, {"author": "施蛰存", "title": "林生启华为其尊人远堂先生五十自寿诗徵和遂献一首", "paragraphs": "山河一改事皆非，谁遣微茫海水飞。九域寒鸡同失曙，三年硕鼠尔安归。荣期带索颜逾好，陶令沾衣愿不违。却羡先生早知命，槐斋苜蓿斗诗肥。"}, {"author": "施蛰存", "title": "赋得马二首 其一", "paragraphs": "天育开群牧，龙媒重渥洼。玄蹄齐七萃，紫鬣宠三花。辇路金根稳，平沙玉勒斜。安知虞坂上，犹有服盐车。"}, {"author": "施蛰存", "title": "赋得马二首 其二", "paragraphs": "见说延厩马，来仪自海西。寻春金作彗，教舞月为题。未必能生角，偏知惜障泥。何如归大漠，犹得保天倪。"}, {"author": "施蛰存", "title": "感事", "paragraphs": "平城七日困匈奴，天子临轩夜发符。万里风云徵汉使，一车薏苡替明珠。藏弓易事诛韩信，投鼠难言碍吕媭。谁道留侯工决策，侍中公子早堪虞。"}, {"author": "施蛰存", "title": "赠张荪簃即题其诗稿", "paragraphs": "谁将彩笔付蛾眉，咳唾真成绝妙辞。岭峤江湄几延伫，药房荷屋共葳蕤。西湖别后知音少，南阁春来得句迟。纵有间关莺语滑，莫教啼损最繁枝。"}, {"author": "施蛰存", "title": "绮怀十二首 其一 十年影事微见于斯", "paragraphs": "瑶琴罗袜各生尘，病树前头忍见春。转蕙飘蓬迷处所，临风长忆缟衣人。"}, {"author": "施蛰存", "title": "绮怀十二首 其二 十年影事微见于斯", "paragraphs": "偶然萍聚亦前因，各抱柔情苦未伸。海燕不归春晼晼，箧中空有绛纱巾。"}, {"author": "施蛰存", "title": "绮怀十二首 其三 十年影事微见于斯", "paragraphs": "一桁湘帘贴地新，透帘红烛照孤颦。当时定有缠绵意，欲说如何竟敛唇。"}, {"author": "施蛰存", "title": "绮怀十二首 其四 十年影事微见于斯", "paragraphs": "灯下分明已自成，故留一诺费权衡。归来忽作惊人语，阿母前头唤小名。"}, {"author": "施蛰存", "title": "绮怀十二首 其五 十年影事微见于斯", "paragraphs": "杂花成幄叶成帏，屑玉劘珠语笑微。不觉夜深人散尽，牵衣犹道未思归。"}, {"author": "施蛰存", "title": "绮怀十二首 其六 十年影事微见于斯", "paragraphs": "柳眠花软及春初，欲绾同心转绝裾。道有难言身世恫，教人肠断越南书。"}, {"author": "施蛰存", "title": "绮怀十二首 其七 十年影事微见于斯", "paragraphs": "海心亭畔观鱼乐，笑说侬心乐似鱼。今日华堂供设醴，可曾缄泪戒鲂鱮。"}, {"author": "施蛰存", "title": "绮怀十二首 其八 十年影事微见于斯", "paragraphs": "未许明珠慰寂寥，小庭闲院独吹箫。沈郎空作弓弯梦，弱水三千吝一瓢。"}, {"author": "施蛰存", "title": "绮怀十二首 其九 十年影事微见于斯", "paragraphs": "雪中鸿爪虚留迹，镜里繁花不当真。纵有情丝三万丈，可能遍绕绮罗身。"}, {"author": "施蛰存", "title": "绮怀十二首 其十 十年影事微见于斯", "paragraphs": "锦书玉札杳知闻，望断江东日暮云。记得觉林同逭暑，一杯杏酪两人分。"}, {"author": "施蛰存", "title": "绮怀十二首 其十一 十年影事微见于斯", "paragraphs": "梦回绣被馀残馥，粉渍春衫发故熏。画舸虚期桃叶渡，锦书空寄洞庭君。"}, {"author": "施蛰存", "title": "绮怀十二首 其十二 十年影事微见于斯", "paragraphs": "梨云心绪早相知，忽被横塘风雨欺。尘黦青衫霜点鬓，那堪更作十年期。"}, {"author": "施蛰存", "title": "即事", "paragraphs": "岭南岭北阵云屯，丛桂寒梅各断魂。横浦楼船终未济，河桥歌管不胜繁。灵均愁瘁呵天问，杜牧清狂吐罪言。闻道朝廷罢封事，君王惟许鹤乘轩。"}, {"author": "施蛰存", "title": "泉州守石有纪惠赐海错赋谢兼求万安桥碑 其一", "paragraphs": "弹铗怜逋客，论交许腐儒。殷勤搜海错，分减到山厨。"}, {"author": "施蛰存", "title": "泉州守石有纪惠赐海错赋谢兼求万安桥碑 其二", "paragraphs": "今雨情偏重，春风德不孤。倘容兼陇蜀，犹待蔡君谟。"}, {"author": "施蛰存", "title": "芳树", "paragraphs": "芳树阴阴自作丛，每因行雨动微风。金泥铃索频惊犬，云母窗扉好倚弓。锦字旧曾烦柳毅，愁眉新改为秦宫。何须小吏巡檐瓦，已遣华星送玉骢。"}, {"author": "施蛰存", "title": "虚传寇至以方粲秋所寄书简五十五通装为一帙寄还之媵以长句", "paragraphs": "飘蓬身世攒眉过，咏絮才华照眼明。七月苔岑知苦学，四年书疏满离情。青毡见累成长物，彤管何堪没寇兵。寄去于潜归赵璧，香奁安稳护瑶琼。"}, {"author": "施蛰存", "title": "寄余仲詹高呦苹二老兼问虞竹园林静希郭宣霖诸君上杭", "paragraphs": "凌寒犯雪回三舍，横水明光误一筹。虚为烽烟劳远戍，祇应觞咏写离忧。谢家池馆犹巢燕，龚令工人已买牛。何日挂帆办归计，一汀烟景待公收。"}, {"author": "施蛰存", "title": "迟荪簃不至赋寄", "paragraphs": "北山虚室尘凝席，南阁香奁黛发眉。日暮生憎云四合，书来已过月周期。随人活计元无赖，别母情怀恐不支。倘念萧斋旧吟侣，每朝瀹茗待敲诗。"}, {"author": "施蛰存", "title": "闻罢兵受降喜而有作四首存三 其一", "paragraphs": "薄醉方酣睡，喧呼搅梦思。忽闻稚子语，已是罢兵时。推枕犹难信，巡街始不疑。并将羁旅恨，一笑展双眉。"}, {"author": "施蛰存", "title": "闻罢兵受降喜而有作四首存三 其二", "paragraphs": "仁者终无敌，王师遂格夷。八年张戾气，一夕竖降旗。破国嗟何及，凶虚悔已迟。维新趋左计，黩武亦奚为。"}, {"author": "施蛰存", "title": "闻罢兵受降喜而有作四首存三 其三", "paragraphs": "东晋兼南宋，何曾胜此棋。九州昌禹甸，百姓解戎衣。天步艰方尽，鹰扬会有时。喜心和泪眼，感激抚疮痍。"}, {"author": "施蛰存", "title": "三元传柑里寓斋卧病作", "paragraphs": "山馆高槐集晚鸦，羁南元直未还家。十年尽历三中劫，一夕平添两鬓华。浩荡襟期成旧梦，支离病骨比秋茄。可怜夕照无多子，犹染云天万叠霞。"}, {"author": "施蛰存", "title": "题三元杨氏废苑", "paragraphs": "主人谢客去，池馆遽萧条。翳日蕉犹密，分泉笕尚遥。歌台今蔓草，妆阁昔藏娇。乱世沧桑短，三年一市朝。"}, {"author": "施蛰存", "title": "闲居", "paragraphs": "闲居有忙事，尽日未曾闲。曳杖忘南北，随宜独往还。白沙秋水渡，黄叶夕阳山。佳景无因驻，消他诗酒闲。"}, {"author": "施蛰存", "title": "沙溪晚眺见永安归榕艇子数十顺流而下", "paragraphs": "白石青松映晚晴，沙溪一道愈分明。逐流多少还乡艇，羡汝好风相送行。"}, {"author": "施蛰存", "title": "治装北归赋寄荪簃", "paragraphs": "中年偏惜别，久客亦宜归。人趁吴船去，心随越鸟飞。相逢惊岁晚，所愿与身违。鸡黍平生约，何时待一挥。"}, {"author": "施蛰存", "title": "登南平明翠阁赋寄荪簃", "paragraphs": "水挟滩声急，山从暮霭侵。一楼犹突兀，三度独登临。北辙征尘起，南云别恨深。阑干虚拍遍，所得是沾襟。"}, {"author": "施蛰存", "title": "乱后初至徐州访黄楼", "paragraphs": "海岱凭陵第一州，尊王定霸几时休。大旗日落犹嘶马，壮士云屯未买牛。既靖倭氛收旧域，岂知乐土又边头。依然楚汉纷争地，闲煞东坡高咏楼。"}, {"author": "施蛰存", "title": "龙战", "paragraphs": "廿年龙战血横流，七国三边总未收。自许儿堪孙讨虏，几曾功到雍邡侯。妻孥久佞家公美，子弟终贻父老羞。试挹滔滔东海水，为君量取浅深愁。"}, {"author": "施蛰存", "title": "回纥", "paragraphs": "属车回纥日经过，破敌收京与靖倭。泉布愈轻番货重，农桑不复贾胡多。儿童更学鲜卑语，弦管新翻斛律歌。立政修权时易失，忍看左衽禹山河。"}, {"author": "施蛰存", "title": "寄怀余仲詹先生厦门大学", "paragraphs": "颇忆余夫子，萧萧鬓发苍。四年陪杖履，一别遂参商。问难倾边笥，说诗鬨鼎堂。小知轻腐鼠，绝学守公羊。燕雀乱横宇，朋徒失旧章。斯文天未丧，端赖示周行。"}, {"author": "施蛰存", "title": "战后初归游兆丰花园", "paragraphs": "名园重到百缘空，景物犹如旧梦中。青草池塘蛙喜雨，夕阳亭榭燕迎风。三春婉娈初捐佩，一夕流离各转蓬。谁分当时看花眼，今朝检泪对芳丛。"}, {"author": "施蛰存", "title": "吴宫二首 其一", "paragraphs": "江关十载老崔郎，历劫归来事事伤。海燕双飞随逝水，吴宫三宿是空桑。霞笺淡墨相思字，绣佩轻容宛转香。绮泽未销陈迹在，那堪重过万宜坊。"}, {"author": "施蛰存", "title": "吴宫二首 其二", "paragraphs": "落红如雨绿阴繁，惆怅芳时未报恩。车过繁台曾唤宋，酒阑朱阁独留髡。吴宫梦逐香尘尽，蜀锦封题小字存。欲向瑶池问王母，云軿何事隔昆崙。"}, {"author": "施蛰存", "title": "程千帆寄诗见怀次韵酬答", "paragraphs": "局促居人海，何堪答远书。一尊依白堕，四壁老相如。虱处岂无闷，鸿渐艰厥初。武昌无限柳，风雨亦怀予。"}, {"author": "施蛰存", "title": "奉题王伯祥先生书巢图兼寿六十", "paragraphs": "吴戈越箭纷乘除。秦皇汉武争弃儒。青藜照壁芸袭裾。龙威丈人犹典书。缥缃秩秩盈草庐。淞滨便是包山墟。客来欲入艰觅途。既入而出颠其趺。丈人微笑频撚须。摩挲万卷心自娱。放翁书巢宁有殊。袭名窃号传以图。石林题序德不孤。方回佳句赓璠玙。丈人垂青及下愚。强要南郭同吹竽。受图再拜深踌躇。文无师法书枝梧。佛头雀矢不可污。鲇鱼上竹人所嘘。方携赵璧还相如。忽逢胠箧怀以趋。上天入地追亡逋。零丁露布张通衢。居然神物相持扶。月明合浦归灵珠。展卷拂拭三叹吁。折足覆餗安敢虞。因缘会合公与余。此图此事将弗渝。公今六十健有馀。晨钞冥写诠虫鱼。巢中坟典供走驱。浊醪苦茗相沾濡。明时徵取山泽臞。书巢为券图作符。吾诗虽拙不可诬。为公介寿赢轩渠。"}, {"author": "施蛰存", "title": "云间雷太母百龄寿词", "paragraphs": "洪福书先寿，齐年帝所宾。佳辰赓会庆，雅乐定和亲。世历三中劫，天留百岁人。仁徵销剑战，坤范励松筠。葆淑能全性，凝虚不损神。几经朝市变，再阅海桑新。易象贞无咎，儒言德有邻。螽斯方揖揖，麟角亦振振。周吏存文献，陶公恤贱贫。孝慈绳厚载，颐养护灵椿。问舍依珂里，移居共浦滨。敢参南郭吹，虔诵北堂春。"}, {"author": "施蛰存", "title": "吊鲁迅先生诗并序", "paragraphs": "灵均好修姱，九死不违道。渊明矢夙愿，沾衣付一笑。谔谔会稽叟，肝胆古今照。沥血荐轩辕，风起猛虎啸。高文为时作，片言立其要。摧枯放庸音，先路公所导。鸡鸣风雨晦，中夕设庭燎。幽人苦夜长，未接杲日耀。我昔弄柔翰，颇亦承馀教。偶或不当意，宫徵成别调。我志在宏文，公意重儒效。青眼忽然白，横眉嗔恶少。朅来二十年，世变如奔瀑。终见天宇净，公志亦既造。井蛙妄测海，转自惜?懆。犹期抱贞素，黾勉雪公诮。今日来谒公，灵风动衣帽。樽俎见平生，诗书敦宿好。感旧不胜情，触物有馀悼。朝阳在林薄，千秋励寒操。"}, {"author": "施蛰存", "title": "动物园口占时方负罪", "paragraphs": "天不崇儒德，如何润此身。居然人所畏，转觉物堪亲。柙豹文犹蔚，樊猿性未驯。安能携汝去，岩壑共遗尘。"}, {"author": "施蛰存", "title": "谪居一首", "paragraphs": "焚膏悔不习纵横，法外奇谋老未更。新妇三言徒早计，南华一卷误平生。文章已定乌台谳，魂魄方期郦鼎烹。圣德宽容沐三宥，谪居犹许事秋耕。"}, {"author": "施蛰存", "title": "蛾眉", "paragraphs": "蛾眉未扫燕莺猜，春老长门锁绿苔。纵有黄金难买赋，不知谁是长卿才。"}, {"author": "施蛰存", "title": "咏史四首 其一", "paragraphs": "外举不避雠，内举不避子。善哉祁黄羊，宣尼称其美。如何百世下，不闻荐异己。剡牍盈故旧，朝臣入朋比。誉儿乃成癖，提携登膴仕。非亲不知才，巧言或成理。居然歆时君，圣训垂方轨。政术出私门，天步困牛李。乾坤遂闭塞，唐鼎竟以徙。呜呼崔太傅，流毒曾未已。"}, {"author": "施蛰存", "title": "咏史四首 其二", "paragraphs": "五伦各有常，分义异疏亲。君臣别冠履，朋友相主宾。一朝为天子，安能下故人。鄙夫逐势利，匍匐自降身。卓哉严子陵，执节不违仁。一笑君房痴，垂纶归富春。"}, {"author": "施蛰存", "title": "咏史四首 其三", "paragraphs": "唐尧设谤木，闻过便自省。嬴秦议逐客，虎政日以猛。仁者询刍荛，昭察如明镜。独夫用私智，惟恐不得逞。龙比非俊物，安知狗溺井。"}, {"author": "施蛰存", "title": "咏史四首 其四", "paragraphs": "君公避乱世，侩牛狎官婢。冯任托青盲，妻孥污床笫。兰陵捷芒山，贪残用自毁。东海走鳗鱼，匍匐求狗矢。历览千载书，疑其何必尔。岂知垂暮年，亦复亲更此。秽迹以全身，悲哉贞介士。"}, {"author": "施蛰存", "title": "送故人之会稽", "paragraphs": "白头词客老飘篷，辛苦图南又入东。修竹茂林觞咏地，藕花蘋叶霸王宫。纵非乘传朱翁子，应有清歌盛小丛。怀古伤今两无谓，当筵莫放玉荷空。"}, {"author": "施蛰存", "title": "望舒逝世十三载矣时人罕复齿及忽见吴晓铃有文怀之因感赋", "paragraphs": "诗人御月去，岁序十三更。飘泊中郎女，萧条没世名。文章有同气，终始见交情。忽读浮湘赋，难禁老泪横。"}, {"author": "施蛰存", "title": "赵克臻大家别二十馀年矣归国观光海上喜晤因知近年以诗名藉甚香岛赋二绝赠行 其一", "paragraphs": "谢女诗篇动南国，班姬箴训仰红旗。十年踪迹成胡越，惭愧故人总未知。"}, {"author": "施蛰存", "title": "赵克臻大家别二十馀年矣归国观光海上喜晤因知近年以诗名藉甚香岛赋二绝赠行 其二", "paragraphs": "散花天女跨鸾归，正及芳菲锦作围。金谷河阳几曾见，凭君将去炫春晖。"}, {"author": "施蛰存", "title": "周退密夫妇五十齐眉祝之以诗", "paragraphs": "秋菊有佳色，周郎识雅音。知非共知命，同寿證同心。岁月缘情迈，金兰阅世深。莫为其雨怨，古有五噫吟。"}, {"author": "施蛰存", "title": "简澄斋夫妇乞书", "paragraphs": "炎官主政威赫曦，乌龙吐舌蛙炙皮。北窗尽日无凉意，羲皇上人空尔为。风流辄忆徐孺子，冰言雪语堪沁脾。不闻铿杖过穷巷，坐令悬榻尘染维。朅来生计复何似，周旋一室安所施。火德浅恩不到腹，纵免凌寒无奈饥。衡门赋泌应有作，不知撚断几茎髭。茅柴一盏风檐下，顾盼娇女宜哦诗。夫人才如湘浦碧，喁于未必无新词。如何利器不示人，青箱扃鐍深矜持。老夫平生䁥文字，今年六十犹书痴。师友手迹珍箧衍，展卷千里亲须眉。宵来检点惊欠事，珠丛未具梁孟辞。大千居士画笺好，霜毫毋吝龙鸾姿。莫言事非当务急，几年供我娱老资。"}, {"author": "施蛰存", "title": "读翠楼吟草得十绝句殿以微忱二首赠陈小翠 其一", "paragraphs": "花帘人远碧桃空，谁为西泠赋落红。至竟湖山有閒气，翠楼新句动江东。"}, {"author": "施蛰存", "title": "读翠楼吟草得十绝句殿以微忱二首赠陈小翠 其二", "paragraphs": "一门才调欲飞仙，坛坫声名薄海传。不与而翁叹虚我，几家娇女有吟编。"}, {"author": "施蛰存", "title": "读翠楼吟草得十绝句殿以微忱二首赠陈小翠 其三", "paragraphs": "臣妹才曾亚左媛，贤兄纸贵醉灵轩。清华典怨诗兼画，各有风流绍栩园。"}, {"author": "施蛰存", "title": "读翠楼吟草得十绝句殿以微忱二首赠陈小翠 其四", "paragraphs": "石破天惊琢句奇，雕虫长吉绮年师。春华刊落馀秋实，始是红妆郊岛诗。"}, {"author": "施蛰存", "title": "读翠楼吟草得十绝句殿以微忱二首赠陈小翠 其五", "paragraphs": "半臂真词耐薄寒，银筝初奏怨春残。娇花宠柳闲滋味，何似平生李易安。"}, {"author": "施蛰存", "title": "读翠楼吟草得十绝句殿以微忱二首赠陈小翠 其六", "paragraphs": "彩毫闲沈到词馀，檀板新声总不虚。饮酒读骚开嗣响，招魂一曲亦愁予。"}, {"author": "施蛰存", "title": "读翠楼吟草得十绝句殿以微忱二首赠陈小翠 其七", "paragraphs": "倚柱频为苦竹吟，更参画理證诗心。闭门不写闲花草，模得南朝女史箴。"}, {"author": "施蛰存", "title": "读翠楼吟草得十绝句殿以微忱二首赠陈小翠 其八", "paragraphs": "绿天深处藕花中，为著奇书藁作丛。传得古文非世用，何妨诗纬续吟红。"}, {"author": "施蛰存", "title": "读翠楼吟草得十绝句殿以微忱二首赠陈小翠 其九", "paragraphs": "茂陵秋老女相如，却扫凝妆惯索居。欲遣风怀归澹沲，还珠吟罢泪盈裾。"}, {"author": "施蛰存", "title": "读翠楼吟草得十绝句殿以微忱二首赠陈小翠 其十", "paragraphs": "历历悲欢入锦囊，三编吟草一沧桑。知君不向闲中老，珍重花从冷处芳。"}, {"author": "施蛰存", "title": "读翠楼吟草得十绝句殿以微忱二首赠陈小翠 其十一", "paragraphs": "儿女赓词旧有缘，至今橐笔藉馀奸。碧城长恨蓬山隔，头白相逢亦惘然。"}, {"author": "施蛰存", "title": "读翠楼吟草得十绝句殿以微忱二首赠陈小翠 其十二", "paragraphs": "樊榭流风孰与修，西溪归梦苦难酬。多君笔有烟霞气，乞取交芦一幅秋。"}, {"author": "施蛰存", "title": "甲辰人日大雪书事用东坡聚星堂诗韵", "paragraphs": "浮生万事随黄叶，嘤求犹欠剡溪雪。新正七日再飞霙，人愿天从亦奇绝。微云词客林下姿，未接芝兰早倾折。琼瑰一卷在怀袖，馨香不歇字不灭。吾今老聩无拘检，碧海游鲸岂容掣。来坐春风百尺楼，步障蒸霞眼生缬。絮盐佳句已缤纷，欲与六花竞霏屑。玄言雅语如贯珠，画卷吟编供展瞥。东京俊及出红妆，咳唾真堪赓世说。归来恍似玉山行，挹得灵光利心铁。"}, {"author": "施蛰存", "title": "苏仲翔滞迹辽东近有诗来作此奉怀", "paragraphs": "一卷新诗塞上来，故人心迹出琼瑰。惊鸿落阵三杯圣，野鹘翻云八米才。天意岂容辽海老，风情知耐鬓霜摧。化鹏早遂图南计，伫待高歌浩荡回。"}, {"author": "施蛰存", "title": "甲辰重九和陶公己酉岁九日韵", "paragraphs": "读书不偶物，杜门久息交。平生手足亲，契阔或先凋。风雨犹满城，何处堪登高。井泥分终老，无梦干云霄。我躬不自恤，所嘅黎元劳。空怀稷契志，濩落心用焦。饭牛彼何人，商歌出郁陶。却曲畏迷阳，惭愧明圣朝。"}, {"author": "施蛰存", "title": "孙楚良假观陆惕夫意园图册题四绝归之 其一", "paragraphs": "罨画楼台弹指开，吴笺十幅是蓬莱。意游无住兼无染，不赋人间归去来。"}, {"author": "施蛰存", "title": "孙楚良假观陆惕夫意园图册题四绝归之 其二", "paragraphs": "四十年间百事非，几家乔木劫灰飞。何如画里风光好，犹是吴江旧钓矶。"}, {"author": "施蛰存", "title": "孙楚良假观陆惕夫意园图册题四绝归之 其三", "paragraphs": "金谷芳华即世衰，平泉草木及身移。知君作计真高绝，意下园林孰可窥？"}, {"author": "施蛰存", "title": "孙楚良假观陆惕夫意园图册题四绝归之 其四", "paragraphs": "我亦身同不系舟，行年六十尚飘浮。胸中丘壑分明在，欲起先生彩笔收。"}, {"author": "施蛰存", "title": "题周退密诗卷", "paragraphs": "席帽辽东管幼安，猪肝一片累归翰。政缘道术居成邑，欲办莼鲈计转难。冲雪角声憎去雁，夕阳筝语怨离鸾。怀人忆旧垂垂老，剩有新诗似走丸。"}, {"author": "施蛰存", "title": "写藏书藏碑目录竟各题一绝句 其一", "paragraphs": "谋身未办千头橘，历劫犹存一簏书。废退政须遮眼具，何妨乾死老蟫鱼。"}, {"author": "施蛰存", "title": "闻安持归以诗申慰", "paragraphs": "十年钩党事难知，失喜东坡竟尔归。石破天惊犹此手，凤笯鸾铩岂低眉。欲持直道宜三黜，莫望神都赋五噫。时世方尊荆国学，何妨多集半山诗。"}, {"author": "施蛰存", "title": "寿郑逸梅八十", "paragraphs": "吾友吴都老郑虔，论交忆在阊门前。海隅索米各奔走，踪迹虽疏情弥坚。君于翰墨有独嗜，收罗文献常拳拳。百年掌故瞭如指，耆旧风流舌粲莲。短书小记亦世说，时人不识刘临川。寸缣尺素入藏弆，零金碎玉纷婵娟。高贤遗翰玉台札，所聚何啻三千笺。一朝风雨震芸阁，灵文秘芨归九天。惟有腹笥不可夺，此中俊物犹便便。君今八十愈清健，端居颐养神尤全。龙蛇起陆再移世，故家乔木飞云烟。光宣朝士辛亥彦，徵言述行期史迁。君如不作一家言，后生小子何慕焉。我媵此诗酌君酒，祝延兼以致缠绵。钏影居士有前轨，何妨绍武挥彩椽。人文一代付君手，无事谦谦吝不宣。亭成野史世刮目，蝴蝶鸳鸯岂此贤。"}, {"author": "施蛰存", "title": "题君子馆论书绝句赠边政平", "paragraphs": "汉家君子馆，历劫扇流风。写韵倾边笥，操觚尊籀功。古欢寄金石，彤史入鱼虫。梁孟今头白，何堪噫道穷。"}, {"author": "施蛰存", "title": "赠金石师黄怀觉二首 其一", "paragraphs": "镌碑江夏黄仙鹤，摹古毗陵李锦鸿。何似怀翁双绝手，吉金乐石有裘弓。"}, {"author": "施蛰存", "title": "赠金石师黄怀觉二首 其二", "paragraphs": "勒铭模字亦推陈，文物江山一代新。圣世不雕元祐籍，轩眉乐业老安民。"}, {"author": "施蛰存", "title": "题沈本千西湖长春图卷", "paragraphs": "四十春秋一弹指，沈郎舌在亡其齿。少年骏足逸黄尘，于今伏枥壮心已。南湖菱好不归休，来傍西泠寄妻子。闭门却扫参画禅，五日一山十日水。花港柳堤供粉本，解衣旁薄有馀技。我闻湖上旧风光，转烛飘蓬几迁徙。半闲堂久成陈迹，钱王祀绝黄妃圯。楼外楼无宋嫂鱼，苏小秋娘失蒿里。昭庆招贤梵宇空，鄂王坟杳桧禼起。惟有湖山万古存，革故维新常旖旎。损益兴衰无爱嗔，眉眼盈盈阅朝市。君今写得盈盈貌，欲与湖山同寿纪。从今不老即年轻，正须妙达南华旨。天若有情天亦老，长春请用无情始。"}, {"author": "施蛰存", "title": "乙卯冬至感赋", "paragraphs": "风扫长街落叶喧，斜阳渐敛又黄昏。华年坐老书千卷，迟日吟销酒一尊。得句已无前辈赏，咏怀难共后生言。桑榆犹待清辉满，争奈寒星替月繁。"}, {"author": "施蛰存", "title": "乙卯十月幸获休致翌日城北声越寄诗来因步韵奉酬", "paragraphs": "小儒昧时变，顽钝日愈昨。芒角不自消，行藏叹瓠落。一麾出横字，归卧北山阁。官止神欲行，从此免唯诺。曳尾涂中龟，敛翮云间鹤。委心任去留，俯仰两无怍。犹念徐孺子，见几未能作。栖栖季孟间，偪仄难着脚。笙竽非旧音，滥吹等南郭。伫待解尘缨，长共观濠乐。"}, {"author": "施蛰存", "title": "忽念杭州陆维钊寄诗调之", "paragraphs": "机云才调久纵横，头白翻依书画名。点染缣绡诗气韵，指挥笔阵道心兵。劫馀岁月随缘过，老去风怀触处惊。此事知君难解遣，可怜斋榜托瑶情。"}, {"author": "施蛰存", "title": "夷门三子墨妙歌", "paragraphs": "长卿家徒四壁立，淫雨终风夺颜色。罗帷锦障何敢望，蠡粉椒泥亦难得。夷门三子知我贫，殷勤惠我淋漓墨。一时挂壁出光辉，便有龙蛇满虚室。适斋丈人守贞固，皓首穷经甘未遇。吉金乐石日摩挲，大隐深心托豪素。神交千里相呴濡，分隶飞腾惊野鹜。投戈卓戟锥画沙，蜀阙褒门见法度。春衫白袷子桑子，好学深思未渠已。红尘白日营稻粱，黄卷青灯涉文史。十年染翰柿填门，臣斯妙迹参差是。山东李逢吾旧友，沦落栖迟柳生肘。盘盂书出周史籀，独绝梁园誇好手。近从龟版摹贞契，寻源直欲师仓叟。木石虫鱼落阵来，谁其识者殷王受。一从贞观开新治，旧学凌迟到文字。二王行草擅风流，怀素张颠愈狂肆。古文籀篆时罕行，阙而不论世所弃。即今犹贵女郎才，墨池久竭丈夫气。呜呼三子有独诣，大雅扶轮岂一艺。行健持刚良有以，厚古薄今非所议。"}, {"author": "施蛰存", "title": "云间九子歌", "paragraphs": "莫釐丈人云间鹤，双栖偕隐联铢阁。挥毫设色老梁孟，闲处光阴共忙却。我来适会翁心乐，榻下青箱频摸索。谓当视我不世珍，黝黝九丸出囊橐。郑重贮将缥碧碗，乍注清泉便凿凿。角巾曳杖俨高士，翠羽朱唇宛灵雀。遥岑一角云林画，疏影几枝和靖萼。明知石理元非画，象物赋形亦奇作。莫言诸境由心造，岂知无境心何著。世人不识石有境，弹子涡中叹沦落。丈人抉得天地秘，坐令顽石腾光烁。仇池雪浪归东坡，壸中九华未俞诺。丈人持此誇前修，九子云间欣有托。"}, {"author": "施蛰存", "title": "丁巳岁首寿莲垞朱大可八秩", "paragraphs": "鸳水真儒士，淞滨老寓公。新正开八秩，杖履动春风。几度沧桑换，频增道业隆。尊生无固必，高隐抱夷冲。国秀存佳句，黉门颂化功。尘言倾洛下，墨妙满江东。蜀曲三杯圣，巴菰一气通。投闲诠鼎簋，耽寂注鱼虫。乡土烟波胜，交游旧雨空。棹歌竹垞韵，口号杜陵雄。天运长年健，坤维万物容。据鞍犹矍铄，阅世耐痴聋。齿德双尊具，孙曾四代同。华堂张绮宴，人寿兆禾丰。散木庸无状，芜词愧未工。五言凭驿使，三拜祝维崧。"}, {"author": "施蛰存", "title": "谢刚主得瓦登铭文拓本一百八十纸陈簠斋贻吴恪斋物也既装为二册许借观逾月题一诗归璧", "paragraphs": "齐鲁一抔土，周秦几劫灰。道存残瓦甓，铭识古登台。金石开新域，交情寄别才。二斋遗韵在，令我意低回。"}, {"author": "施蛰存", "title": "题刘惜安书唐宋诗册二首 其一", "paragraphs": "闲将初榻黄庭字，细写先贤白纻辞。想见此翁清福好，明窗手自界乌丝。"}, {"author": "施蛰存", "title": "题刘惜安书唐宋诗册二首 其二", "paragraphs": "退闲形骸逃尘鞅，投老精神付墨池。莫笑而翁攻笔阵，此情未许少年知。"}, {"author": "施蛰存", "title": "仲翔南归疏狂如故今年七十诗以寿之", "paragraphs": "逐客归来雪满颠，征尘都入北游篇。疏狂标致初无改，跌宕才华老更妍。七秩古希尊豹隐，一杯乐圣共鸥闲。即今治道恢文德，好构茅亭草太玄。"}, {"author": "施蛰存", "title": "岁阑怀旧写视郑逸梅", "paragraphs": "岁阑怀旧总堪悲，五十年间黍一炊。茂苑诸郎久星散，西泠俊侣半兰摧。当时坛坫争盟帜，今日江湖共劫灰。儿辈安能知许事，会心惟有郑君梅。"}, {"author": "施蛰存", "title": "追怀雷君彦先生诗四章 其一", "paragraphs": "万卷缥缃付典藏，记曾身见曝书忙。盆荷风动芸香发，未觉炎威夏日长。"}, {"author": "施蛰存", "title": "追怀雷君彦先生诗四章 其二", "paragraphs": "百城坐拥一身闲，传癖书淫几绝编。记得清斋闻课子，郎君勤读亦琅然。"}]