[{"author": "萧梦霞", "title": "次韵酬秋湘", "paragraphs": "四厢图史一庭花，静处方知岁月赊。和靖宾朋多隐遁，宪□言行戒浮夸。人惟乐善能风世，子不嫌迟望克家。好是红泉□泽在，芳流孝阙定无涯。"}, {"author": "萧梦霞", "title": "书镜流城南诗后叠前韵", "paragraphs": "谱就新词十八花，玉钗恩重绮情赊。呼来小字鸳鸯妒，数到芳年豆蔻夸。红拂江湖知侠士，飞琼楼阁在仙家。天台归去成惆怅，银汉迢迢未有涯。"}, {"author": "萧梦霞", "title": "吾生再叠韵", "paragraphs": "秃尽江郎笔底花，诗情冷淡国愁赊。危时天地真成醉，末路文章未足夸。酒保犹闻藏李燮，侠才谁复问朱家。飘然散发歌归去，珍重吾生信有涯。"}, {"author": "萧梦霞", "title": "诗匠行", "paragraphs": "武不得杀贼立功以为将，文不能医国活人而为相。自分天生一庸才，只合潦倒作诗匠。工商农各司其职，春蚕抽丝蜂酿蜜。诗匠作诗敢辞劳，不问寒暑长讴短歌无停息。造屋公输子，成衣轩辕帝。欲善其事利其器，于是乎拂几开窗、笔纸墨砚一一妥安置。架屋屋有图，裁衣衣有样。惟有作诗太蹊跷，得之全凭空想象。长庆西昆各有调，批风抹月苦无料。偶得一字两字安，摇头耸肩纵长啸。世人但知苦摹杜之圣李之仙鬼长吉怪玉川。仰人鼻息以透气，傍人水缸而行船。纵有几分得形似，亦不异诵读古人原有之遗篇。而我殊不以为然，心有所感意欲宣。兴来唱作口头禅，不欲出卖半文钱，更不望其传之几百千万年。年年作诗诗愈丑，日日累人人益瘦。老妻婉言劝勿从，悻然变作狮子吼。谓君作诗作不已，灶下无柴釜无米。咬文煮字腹难饱，只好开口喝清水。笑谢山妻言，人生穷达有定理，苦事强求安足恃。君不闻周亚夫、夷齐子，命中合如此，不为诗匠亦饿死。"}, {"author": "萧梦霞", "title": "风雨亭", "paragraphs": "盟在口，剑在手，欲上青天摘星斗。国事岂尽责丈夫，女儿尤耻落人后。不抱高渐离之筑，不举张子房之椎。身入虎穴独往而独来，三百年间吾惟见此果敢磊落之奇才。头可杀，身可裂，不可觍颜偷生以事贼。吁嗟乎，秋女侠！"}, {"author": "萧梦霞", "title": "狂雨涨水不得渡河怀俞大松斋", "paragraphs": "连朝大雨天欲堕，把酒摊书无一可。出门益觉意茫然，拍岸浪花绿千朵。人生欢会良难得，咫尺动如阻异域。今夜梦魂两地忙，君飞河南我河北。"}, {"author": "萧梦霞", "title": "六月三日饯别秋湘之奉新即席赋赠并示吾社诸子", "paragraphs": "三月闻君泛西湖，五月送君入新吴。长恨脚跟同劳燕，后不得偕前未俱。征车门外催人起，欲行不行意踟蹰。离愁万叠塞胸臆，相对黯然一语无。顾我生平难偕俗，欲浮海去成独居。放浪甘遭人谩骂，偃蹇疑有鬼揶揄。忆自街西交君始，觞咏流连恣欢娱。君家城南我水南，踪迹未尝一日疏。登临遍踏千峰雪，吐纳能倾万斛珠。文章游戏属我辈，抬朋结社故名吾。倚云翩翩年正少，八米郎亦一狂奴。虎跃龙骧惊四座，意气尤当推胖俞。兴来往往不自觉，成一万言倾百壶。漫夸长吉是鬼才，却笑高阳无酒徒。翩然还我自在身，形骸安用礼节拘。斫地而歌仰天啸，旁观讶作奇人呼。此日举樽难为别，主人烦忧客叹吁。照眼榴花红不媚，似为主客惜分裾。明日君出韩村路，诗情冷落酒星孤。缭河千里风浪险，愁心日夜思林逋。"}, {"author": "萧梦霞", "title": "集古寿郑韵箫女士七十", "paragraphs": "天生我材必有用，神仙富贵两相违。千秋一点杜陵火，付与江南女布衣。"}, {"author": "萧梦霞", "title": "吊郁达夫次陈紫荷韵", "paragraphs": "哭君不作苍凉语，千里寸心酹此卮。旷劫寥寥家共毁，孤怀恻恻泪先知。百狂难掩生前愤，一死能祛天下疑。羁魄南荒归未得，长留碧血照雄诗。"}, {"author": "萧梦霞", "title": "得化人噩耗", "paragraphs": "怜君寥落意多违，踏遍天涯百不宜。五口飘零常寄食，一身痼疾独忧时。才无用处生何益，事到难言愤可知。惆怅汨罗烟水阔，茫茫何处问湘累。"}, {"author": "萧梦霞", "title": "老蟒叹", "paragraphs": "天外黑风吹海立，山顶夜半飞霹雳。老蟒蛰伏忽遭殃，腥血漂流千仞壁。空谷潜修逾千载，未闻肆毒为人害。何以忽触雷公怒，世人那得知其故。昂然长身八丈六，腾骧当非池中物。只为因循一念差，死犹不得全其目。独不见，濠梁鱼，悠然忘机乐自如。又不见，丁令鹤，归来依然好城郭。太息世人往往多自误，蟒兮蟒兮何足数。当时若竟扬波遨游东海底，纵能见首不见尾。或则御风夭矫飞上天，天上一日抵万年。奈何顾而蛩蛩，视亦梦梦。不知海阔天空，不思破浪乘风，而乃甘自局促于鸡笼。坐令彼苍降此鞠凶，粉身碎骨卒不得其善终。困尔在涸辙以外，索尔于枯肆之中。吁嗟乎，可怜虫！"}, {"author": "萧梦霞", "title": "归来辞", "paragraphs": "休迟疑，莫徘徊。一切幻想抛撇开，归到祖国怀抱之中来。当时被迫远走台湾岛，满望称心万事好。谁知一去七年多，年年月月增烦恼。行踪诡秘属特务，闻之令人生恐怖。偶尔不慎□□言，即便提将官里去。台币飘摇无保障，物价跳跃时上涨。买得米来难顾衣，手持花纸惟长叹。工商凋敝半停歇，可怜农民剩瘦骨。官吏纵情恣欢娱，七捐八税穷搜括。远离大陆悔受骗，此日此心空想念。祖宗庐墓谁祭扫，父母亲友不相见。台湾原为中华之领土，资源丰足号天府。只为领导未得人，遂令万民皆受苦。推原祸始恨美帝，不怀好心施狡计。多方挑拨播是非，欲把台湾侵佔作基地。遥望祖国面貌日日新，个个勤劳作主人。工厂车间忙不息，农村合作有信心。大建设，责非轻，五年计划保完成。赶上社会新主义，大家自由幸福乐太平。中央宽慈存大度，明令皇皇早公布。胁从不罪立功奖，率土来归毋再误。"}, {"author": "陈小翠", "title": "南歌子", "paragraphs": "香篆消金鼎，更筹转玉龙。峭寒和雨湿帘栊，小朵灯花瘦得可怜红。却冷添重幕，留春怕晓钟。帘钩隔梦响丁东，吩咐屏山遮住落花风。"}, {"author": "陈小翠", "title": "高阳台   游仙", "paragraphs": "海角霞荒，云边月老，情天几度秋风。萤火星星，近来飞入璇宫。梦魂只识银河路，怕凄凉，又到云中。镇匆匆，舞破霓裳，环佩无踪。泪珠凝露铜仙老，纵桃花无恙，也减微红。艳劫难销，相思冷化芙蓉。倩魂夜抱枯蝉泣，是阑干，都被苔封。漫惺忪，消息人天，一点归鸿。"}, {"author": "陈小翠", "title": "蝶恋花", "paragraphs": "花影当窗人未寐。无赖银蟾，偷觑文鸳被。小梦载愁飞不起，和烟堕入蛮荒里。如豆灯花红欲死。坐起还眠，睡也无滋味。漾皱罗帏风影细，模糊幻作蚕眠字。"}, {"author": "陈小翠", "title": "陈小翠画作醉花阴", "paragraphs": "云屏春梦浓于酒，睡起金钗溜。顾镜自惺忪，无主颦蛾，又被风吹皱。湘帘匝地斜阳透，花影晴窗走。蜂语入帘钩，摇漾诗魂，人比游丝瘦。"}, {"author": "陈小翠", "title": "浣溪沙 其二 戏拟闺情", "paragraphs": "一笑梨涡晕绛霞，鸾衫绣满折枝花。绿烟新鬓挽灵蛇。薇帐垂云春撰梦，银瓶汲月夜烹茶。东风常驻莫愁家。"}, {"author": "陈小翠", "title": "浣溪沙 其三 戏拟闺情", "paragraphs": "珠箔飘灯听雨眠，堕鬟花朵半枝蔫。为谁憔悴胜前年。镜里芙蓉娇欲语，梦中蝴蝶淡成烟。一春心事有无间。"}, {"author": "陈小翠", "title": "苏幕遮", "paragraphs": "漏声长，虫语细。得酒偏难，得酒偏难醉。一寸妆台红烛腻。堆满相思，堆满相思泪。镜边香，灯畔字。梦也全无，梦也全无味。门外天涯何处是。长嵌人心，长嵌人心里。"}, {"author": "陈小翠", "title": "高阳台", "paragraphs": "病柳惊风，痴蝉噤雨，梦云堆满银屏。药灶茶烟，愔愔绿透帘旌。瓶花冷抱娇寒瘦，怪年来，忘了秋晴。漫忪惺，玉宇琼楼，何处吹笙。霓裳散后姮娥老，甚泪华弹指，都化春星。锦瑟华年，无端误汝聪明。银河水浅公毋渡，是桃花，一例飘零。旧园亭，歇了歌莺，散了流萤。"}, {"author": "陈小翠", "title": "洞仙歌", "paragraphs": "东风楼外，散柳丝如线。一种桃花学人面。甚爪痕嵌雪，棋局抛残，空剩有、六曲回廊相伴。斜阳犹在树，梅雨些时，蛙鼓池塘已传遍。别去未经年，千遍思量，记不起、梨涡深浅。但一榻南窗渐生尘，共深夜追凉，月明天远。"}, {"author": "徐兆玮", "title": "尚湖秋兴八首 其一", "paragraphs": "穷秋风雨黯江城，阻我扁舟十日程。斗蚁河山催短景，吟虫身世悟浮生。玉壶满贮伤时泪，瑶瑟翻成变徵声。办得买山钱十万，碧云深处敩躬耕。"}, {"author": "徐兆玮", "title": "尚湖秋兴八首 其二", "paragraphs": "琴水虞山寄一廛，微躯生值中兴年。占星文字巫咸术，钓雪经纶尚父船。天与归鸿闲岁月，人如翔鹭小神仙。近来诗骨愈坚瘦，懒向枫江斗夕妍。"}, {"author": "徐兆玮", "title": "尚湖秋兴八首 其三", "paragraphs": "一角残棋子半枯，五湖烟水望模糊。横江已凿千寻锁，借箸空排八阵图。兰芷篇章悲楚些，菰芦人物陋吴趋。抱薪尚欲因人热，赁庑高风近有无？"}, {"author": "徐兆玮", "title": "尚湖秋兴八首 其四", "paragraphs": "万叠忧心百结肠，南柯梦史费评量。东林钩党危明祚，江左玄谈蹙晋疆。未必中行甘间谍，岂如张俭老逋亡。辩奸旌直千秋事，独抱馋书暗自伤。"}, {"author": "徐兆玮", "title": "尚湖秋兴八首 其五", "paragraphs": "逝水年华悟昨非，触藩知退未知几。麒麟轻出难为瑞，鹦鹉能言卒受鞿。海国云寒鲸浪恶，水乡秋暖雁粮肥。杜门自种忘忧草，差幸芜园屐印稀。"}, {"author": "徐兆玮", "title": "尚湖秋兴八首 其六", "paragraphs": "近市营求不疗贫，中年哀乐丧吾真。倾囊角逐猪奴戏，篝火敖嬉鬼国春。燕邸题襟犹昨日，新亭垂涕更无人。栖岩自此成独往，独有寒蜩气味亲。"}, {"author": "徐兆玮", "title": "尚湖秋兴八首 其七", "paragraphs": "酒国新权百里侯，骚心沉醉未禁愁。纵无醯瓮藏天地，可有浮槎上斗牛。花月荒凉重入梦，湖山萧瑟最宜秋。歌筵犹唱江南好，肠断珠娘一寸喉。"}, {"author": "徐兆玮", "title": "尚湖秋兴八首 其八", "paragraphs": "木兰舟小两相宜，落纸云烟亦自奇。吴越水仙陶岘楫，开天野史杜陵诗。马牛呼我都无着，乌兔牵人有几时？续得示儿编一卷，北窗酣卧世皇羲。"}, {"author": "徐兆玮", "title": "娄江杂感四首 其一", "paragraphs": "萧寺西风趁晚程，野烟幂历上孤城。菰蒲浅渚蝗蝝聚，瓜豆空棚蟋蟀鸣。涸石绿痕犹积湿，入林红照暂浮晴。捣衣声里秋如梦，只有诗情触处生。"}, {"author": "徐兆玮", "title": "娄江杂感四首 其二", "paragraphs": "炯炯乡心照夜长，疏罗萧屑换深凉。孤灯风影随官柝，万苇秋声上女墙。篷背湿云黄作雨，柳梢残月白欺霜。扁舟酒思荒寒甚，铲尽新愁佐一觞。"}, {"author": "徐兆玮", "title": "娄江杂感四首 其三", "paragraphs": "回首城南放棹时，芳郊蜡屐纵寻诗。白鸥天外花如浪，黄蝶风前酒满卮。晴絮双桥春去早，寒林十里客来迟。夕阳依旧尘添鬓，忍赋娄江惆怅词。"}, {"author": "徐兆玮", "title": "娄江杂感四首 其四", "paragraphs": "霪霖三日滞归船，负郭回潮落枕前。露竹乱欹帆叶重，风萍偶蹙橹花圆。江山从古宜秋士，烟月何人吊水仙。最是销魂清夜别，孤鸿又叫早寒天。"}, {"author": "徐兆玮", "title": "杂感四首 其一", "paragraphs": "峭月倾寒向短桡，麋台枯叶晚萧萧。霜摧岛树零冬蕊，烟滃机舟警夜潮。大树蚍蜉容众撼，荒郊狐兔避人骄。坐中心事涛千尺，任是愁煎不易消。"}, {"author": "徐兆玮", "title": "杂感四首 其二", "paragraphs": "万雉风黄促暮茄，惊回远梦已天涯。征鸿狂叫千山月，病燕羞依百姓家。切骨吟心埋落叶，倾尊离思酹寒花。雠书发迹浑闲事，钩索虫鱼手屡叉。"}, {"author": "徐兆玮", "title": "杂感四首 其三", "paragraphs": "冻柳回黄拂鬓丝，一帆风雪半囊诗。病炎未觅迎凉草，徇俗真同受劫棋。插架残书间蠹粉，出墙枯竹考蛛丝。江云抱冻依峰脚，只是还山未有期。"}, {"author": "徐兆玮", "title": "杂感四首 其四", "paragraphs": "归计先谋二顷田，辛峰浮翠尚湖烟。飞虫高举因投网，行蚁长征只慕膻。寥落酒星尘市外，纵横剑气草堂前。朝来冻雾滋阶础，又见莓苔绿簸钱。"}, {"author": "徐兆玮", "title": "无题为映南赋六首 其一", "paragraphs": "十丈红蔷倚凤楼，眉山春近不知愁。谁怜酒窟双蓬鬓，未抵珠娘一串喉。柳陌梦云霾断峡，花帘娟月孕空钩。玉河东壁连银汉，为有张星在上头。"}, {"author": "徐兆玮", "title": "无题为映南赋六首 其二", "paragraphs": "歌哭欢场剑气雄，牢愁收拾付虫虫。双声读曲江南忆，十斛倾脂塞北空。瑶海大惭名士鲫，玉京小谪美人虹。落花萧索铜驼陌，一瓣心香附转蓬。"}, {"author": "徐兆玮", "title": "无题为映南赋六首 其三", "paragraphs": "待觅幽花赋绿春，疏槐门巷隔微尘。锦茵谁遣乌龙卧，珠箔时遭紫燕瞋。秋扇弃捐同是恨，春衫熨贴未全贫。从今莫诵昭阳怨，座有天涯失意人。"}, {"author": "徐兆玮", "title": "无题为映南赋六首 其四", "paragraphs": "劫灰淘愤侑行觞，侧帽词人倚酒狂。袖翠寒偎边月白，鬓鸦瘦压岛花黄。重来顿讶朝云散，何处深埋怨土香。踏尽玉阶霜草碧，红心应不受凋伤。"}, {"author": "徐兆玮", "title": "无题为映南赋六首 其五", "paragraphs": "海蜃楼台变幻多，桐华消息易传讹。敛身艳笑惊钗燕，入骨愁丝缚茧蛾。镇日天台春有主，小风古井水无波。灯窗同听潇潇雨，还想吴音一阕歌。"}, {"author": "徐兆玮", "title": "无题为映南赋六首 其六", "paragraphs": "莫道情禅忏悔难，荼蘼春影已阑珊。那堪没月教星替，未许涂朱当碧看。锦瑟笺成文藻冷，玉关梦杳剑芒寒。年来倚思凋零尽，拼守荒江旧钓竿。"}, {"author": "徐兆玮", "title": "雨窗夜起杂志四律 其一", "paragraphs": "萧斋尽日掩藜蒿，剑气干星夜怒号。睡起拂衣炎雾重，诗成仰屋漏天高。何知非翠摧牛角，剩有雌黄染兔毫。揽镜忽勾乡思起，莼湖寻梦五更劳。"}, {"author": "徐兆玮", "title": "雨窗夜起杂志四律 其二", "paragraphs": "尘海黄浮浊酒卮，杜鹃催老鬓丝丝。鼓鼙江上严师日，瓜果楼头望远时。蟾月半奁窥影瘦，雁云一桁报书迟。独吟如茧抽难尽，况是归期未有期。"}, {"author": "徐兆玮", "title": "雨窗夜起杂志四律 其三", "paragraphs": "东望神州路黯然，趋庭心与白云旋。鸳巢况有携雏乐，蜗舍何妨抱瓮眠。晓涨绿肥菰叶雨，夕阴黄瘦木棉田。药炉茶臼安排易，如此萧寒负盛年。"}, {"author": "徐兆玮", "title": "雨窗夜起杂志四律 其四", "paragraphs": "凤城翠侣日嘲啾，雪藕调冰互劝酬。卧辙苇烟寻野冢，对床花雨话晴楼。尊前春恨吴船梦，笛里边声海峡秋。襟袖浪浪洒清泪，一灯枯坐赋牢愁。"}, {"author": "徐兆玮", "title": "津门杂感四首 其一", "paragraphs": "孤云万里鹧鸪飞，琼岛春星晓梦非。苇渚落花封坏辙，柳营别泪冻征衣。新军辽海呼无渡，旧属韩民赋式微。北望榆关长喟息，承平廿载误戎机。"}, {"author": "徐兆玮", "title": "津门杂感四首 其二", "paragraphs": "南北边防一力筹，劳师未解至尊忧。金州已失重门险，台海偏闻割地谋。绝域犬羊工伺衅，华堂燕雀讳言愁。妖鲸跋浪凌秋汉，谁系长绳钓十洲。"}, {"author": "徐兆玮", "title": "津门杂感四首 其三", "paragraphs": "骄虏分兵势不支，穷边冰雪利行师。破仑雄略终亡国，罗刹深谋尚俟时。谢傅江淮更壁垒，汉家丰沛望旌旗。老成借箸无长策，手抉忠肝进一卮。"}, {"author": "徐兆玮", "title": "津门杂感四首 其四", "paragraphs": "疏狂杜牧厌谈兵，说剑攻书百未成。荒店乱鸡催起舞，归轺一雁伴长征。醉乡歌哭拚千日，儒术纡回误半生。赢得灯宵乡思近，茆江霜堠梦行程。"}, {"author": "徐兆玮", "title": "覆釜山晚眺", "paragraphs": "柳营尽日卧征骖，桑海惊涛梦未酣。鱼市腥风流港外，葑田咸浪涨江南。轮辕身世催颜老，鳞介山川抵掌谈。安得满城开口笑，一樽地下酹何三。"}, {"author": "徐兆玮", "title": "绿荫四首 其一", "paragraphs": "曲栏十二敞文窗，绿意新翻怨笛腔。委砌花魂招翠羽，飐帘风影黯银釭。柳塘絮絮寻泥燕，桐院沉沉吠月尨。春涨满湖乡梦阔，乱云低压买鱼艭。"}, {"author": "徐兆玮", "title": "绿荫四首 其二", "paragraphs": "悄立东风拾坠欢，碧城仙恨种眉端。虹桥暮雨沾衣润，翠箔春星倚袖寒。读曲房栊香篆冷，落花身世鬓丝残。旧时小杜吟红怨，蛎粉墙阴墨已干。"}, {"author": "徐兆玮", "title": "绿荫四首 其三", "paragraphs": "小筑莺天水一涯，自携箫谱按红牙。云埋香海寻诗艇，春暗旗亭卖酒家。露槛折枝惊睡蝶，风林狂絮乱啼鸦。晓窗量得愁千斛，懒爇沉檀礼萼华。"}, {"author": "徐兆玮", "title": "绿荫四首 其四", "paragraphs": "斗帐樱红鸟罢鹐，凉飔新透紫蕉衫。绛宫离恨天谁补，碧海闲愁梦未芟。画烛烟寒垂蜡泪，荒江春老滞鱼函。独怜思妇登楼日，遮断云蒲十幅帆。"}, {"author": "徐兆玮", "title": "岁暮杂感三首 其一", "paragraphs": "击筑悲歌行路难，鲸鳌吞吐倒洪澜。但衿巨海鹏初息，只痛危梁燕未安。礼聘远闻求颇牧，自强谁解学商韩。狂言何必惊宾座，且酌黄醅御岁寒。"}, {"author": "徐兆玮", "title": "岁暮杂感三首 其二", "paragraphs": "朋社招邀酒满罂，云间日下旧知名。两行绛蜡呼卢雉，十斛明珠赠燕莺。歌席牢愁矜坐客，穷阎连蹇负前盟。自来材大难为用，何恤天池作黾声。"}, {"author": "徐兆玮", "title": "岁暮杂感三首 其三", "paragraphs": "安得浮云任所之，形骸脱略莫瑕疵。桃源只少催科吏，栗里重赓乞食诗。深竹溪山微雪夜，野梅篱落乍花时。此中倘许长埋我，拼上糟邱醉不辞。"}, {"author": "徐兆玮", "title": "读柴伯廉悔初庐诗稿", "paragraphs": "抚掌高歌旧酒徒，商声激越霸才粗。谁赓祭酒三君咏，待觅团溪七子图。赋稻一时矜宿慧，佣书十载笑饥驱。西堂乐府翻新案，评到残棋局已枯。"}, {"author": "徐兆玮", "title": "遣闷", "paragraphs": "大好光阴电影过，愁心如发渐苍皤。纤纤雨径沉香梦，寂寂尘奁照泪波。藓壁古春蜗篆浅，麦场初霁蚓泥多。寻常风物无聊赖，岂止闻歌唤奈何。"}, {"author": "徐兆玮", "title": "感怀五首 其一", "paragraphs": "万里南溟吼石鲸，赤城曙色动虹旌。同秋罢校长杨猎，盛夏严屯细柳营。海上艨艟开夜宴，江头笳鼓杂欢声。搏轮螳臂烦天讨，道是元戈欲耀明。"}, {"author": "徐兆玮", "title": "感怀五首 其二", "paragraphs": "岁币倾输内府银，司农仰屋费咨询。已闻都尉增搜粟，从此商轺困算缗。税有羡余难议减，吏多中饱未知贫。黑幡上相亲持节，拭目南东气象新。"}, {"author": "徐兆玮", "title": "感怀五首 其三", "paragraphs": "檄书星火下江城，故事由来贵奉行。鹅鸭比邻矜守望，蝗螟歉岁贷常平。堂前彩舞同嬉戏，纸上红陈已满盈。把盏狂吟还自笑，一池春水不干卿。"}, {"author": "徐兆玮", "title": "感怀五首 其四", "paragraphs": "奏销逾限博征钱，剜肉补疮倍可怜。能吏追科多上考，计臣加赋在均田。残编半蚀鱼鳞册，直笔新裁虎尾篇。剔弊何如能责实，但循成法一条鞭。"}, {"author": "徐兆玮", "title": "感怀五首 其五", "paragraphs": "伯季参商始旷林，干戈何事日相寻。夙知虞虢连唇齿，翻藉仪秦布腹心。辽海云帆排浊浪，神山日驭瞰孤岑。沉舟余烬埋终古，尚有哀燐语夜深。"}, {"author": "徐兆玮", "title": "中秋夜与儿女话日本杂事", "paragraphs": "九日尊前话壮游，骚人犹赋古中秋。虚空蟾兔经千劫，大地龙蛇起百忧。蛾影远投将烬烛，笛声多在最高楼。中庭儿女团栾会，笑指姮娥在上头。"}, {"author": "徐兆玮", "title": "车中望富士山", "paragraphs": "品野苍茫带雾昏，列车奋迅挟云奔。秦时积雪寒终古，海外神山势独尊。破晓微阳明半岛，寥天一发瞰中原。此中疑有仙灵窟，准备攀寻屐齿痕。"}, {"author": "徐兆玮", "title": "篱下种菊数众萧然有秋意", "paragraphs": "静室萧疏物外机，秋心先逗白云扉。霜容不共寒螀老，乡思应随梦蝶飞。尽日无言人亦澹，与花比瘦我犹肥。结庐谁道邻廛市，落叶西风屐印稀。"}, {"author": "徐兆玮", "title": "人日立春作二首 其一", "paragraphs": "浅草微苏报嫩晴，今年人日与春并。江关萧瑟无诗兴，恼乱东风万里情。"}, {"author": "徐兆玮", "title": "人日立春作二首 其二", "paragraphs": "市廛地迩故人遐，囊底钱荒酒可赊。十日杜门无客过，一杯春酿对梅花。"}, {"author": "徐兆玮", "title": "风雪归舟时二月九日", "paragraphs": "漫天风雪作春寒，廿里溪山恣卧看。诗思已随衰鬓减，人寰未抵酒肠宽。枯荣世事经桑海，凄落生涯逐钓竿。白石沧江归棹晚，玉梅花下一灯残。"}, {"author": "徐兆玮", "title": "花朝雨", "paragraphs": "莫问宫腰损几枝，凤城寒峭更相思。轻帷翠箔阴阴见，梦雨灵风故故迟。樽酒无憀惟惜别，梅花如雪独裁诗。谁知一掬伤春泪，凋尽青灯两鬓丝。"}, {"author": "徐兆玮", "title": "十三日始闻雷", "paragraphs": "玉虬咽水昼沉沉，珠箔红楼望转深。消息东郊苏旧梦，回环北斗绕余音。龙池惊起千山雨，鼍鼓催开百里阴。自怯春寒笼蜡照，红妆啼泪少年心。"}, {"author": "徐兆玮", "title": "小斋对雨偶成二首 其一", "paragraphs": "一觞一咏及芳辰，无奈沉阴阁远春。燕子帘拢寒食雨，桃花门巷去年人。回黄转绿痕犹在，堕粉零脂迹已陈。岂是素衣尘未浣，天教洗眼水云晨。"}, {"author": "徐兆玮", "title": "小斋对雨偶成二首 其二", "paragraphs": "重关密锁大槐宫，人事升沉一会中。如此光阴真草草，无多春色莫匆匆。浮云能蔽觚棱远，浊世宁辞酒盏空。一桁雨帘愁不卷，小阑昨夜又东风。"}, {"author": "徐兆玮", "title": "清明日闻野哭有感", "paragraphs": "来日茫茫可奈何，但闻野哭不闻歌。似留冤魄千年在，能使青丝一夜皤。泉下春人终寂寞，雨中佳节易磋跎。纸钱风里双飞燕，衔得新泥红泪多。"}, {"author": "徐兆玮", "title": "虞城杂感八首 其一", "paragraphs": "城隅寥寂比荒郊，枯坐翻书手自钞。孤塔尖常悬屋角，双桐叶半堕庭坳。阴沉天与人同病，寒瘦山如我故交。二九依然龙战野，静中消息玩羲爻。"}, {"author": "徐兆玮", "title": "虞城杂感八首 其二", "paragraphs": "疏藤叶脱不成阴，小巷人过辨足音。独饮未能扶懒骨，苦吟直欲呕秋心。孤城鼓角遥相应，细雨檐楹暗转深。但听勃姑朝暮唤，噤声翻笑凤鸾喑。"}, {"author": "徐兆玮", "title": "虞城杂感八首 其三", "paragraphs": "好从人海卜幽居，藏室深潜蠹字鱼。万叶丹黄分画沈，四围水墨匝诗庐。升平尚冀将来世，垂老还耽未见书。物我亲疏无系著，弇西台北恋华胥。"}, {"author": "徐兆玮", "title": "虞城杂感八首 其四", "paragraphs": "粉黛成帏绮作寮，湖光岚翠亦无聊。茗炉旧话从头忆，鞠部新声入耳嚣。蜃市妖氛生净域，钿车人语散中宵。江山如睡秋如梦，老大年华不易消。"}, {"author": "徐兆玮", "title": "虞城杂感八首 其五", "paragraphs": "古城湮没七弦川，耆献无征益惘然。鹤骨传疑文学冢，鼠牙贻笑让王阡。读书台圮存萧选，洗砚池荒梦草颠。剩有黄陈余韵在，虞乡记纂待寻研。"}, {"author": "徐兆玮", "title": "虞城杂感八首 其六", "paragraphs": "十日居然比上农，清晨登陇辨横纵。萑苻遍地难安枕，荆棘中原未息烽。呵壁已无天可问，种桑只有海能容。我家曾辟桃源洞，灵境如何不再逢。"}, {"author": "徐兆玮", "title": "虞城杂感八首 其七", "paragraphs": "云横西北路盘盘，积雨空岩翠已干。吾谷依然枫叶尽，鸽峰无恙草堂寒。鹤归城郭应非旧，龙去山川未改观。伫立疏林斜照里，停杯薄醉不成欢。"}, {"author": "徐兆玮", "title": "虞城杂感八首 其八", "paragraphs": "广乐仙璈已倦听，眼中突兀旧山青。无多林壑供文藻，如此风华汨性灵。枕熟黄梁成独醒，帆回沧海算曾经。长哦撷遍樊南集，寂寞天涯正对萤。"}, {"author": "徐兆玮", "title": "晚眺", "paragraphs": "晴暄冬十似春三，景色天然画意参。斜日枫林浓淡赭，小风荇渚浅深蓝。归耕尚未芜三径，老学犹思结一庵。阒寂柴门无客到，好寻农圃共闲谈。"}, {"author": "徐兆玮", "title": "送龙尾赴南汇任推事", "paragraphs": "江风吹雨湿行装，作吏何如觅句忙。已笑官衔同画饼，莫教法制困探囊。秋声半落银河里，海气遥通贝阙旁。斗大孤城萧瑟甚，梧阴寂寞井苔苍。"}, {"author": "徐兆玮", "title": "和师郑辛亥十一月诗史乙集刊成自题其后用原韵二首 其一", "paragraphs": "咸同人物自千秋，桑海遗珠又遍搜。蒙叟列朝当闰集，遗山野史续中州。百家菹醢供仙蠹，万卷丹铅笑汗牛。风降雅亡离黍感，茫茫谁解我心忧。"}, {"author": "徐兆玮", "title": "和师郑辛亥十一月诗史乙集刊成自题其后用原韵二首 其二", "paragraphs": "十载骚坛孰主奴，名家江左渺钱吴。失栖群似林间鹊，偏好应如屋上乌。削简几经雠亥豕，弃官原不为尊鲈。寂寥故国空文藻，校订残编一叹吁。"}, {"author": "徐兆玮", "title": "师郑汇辛亥自题诗史乙编同人和章名曰忧吁集感题其后叠前韵二首 其一", "paragraphs": "南柯鹪寄几春秋，诗事还将旧梦搜。风雅衰微成季世，河山破碎恸神州。蛰居犹得亲鱼鸟，溷俗何心应马牛。一自月泉成集后，浇肠无藉酒消忧。"}, {"author": "徐兆玮", "title": "师郑汇辛亥自题诗史乙编同人和章名曰忧吁集感题其后叠前韵二首 其二", "paragraphs": "传说千里乏飞奴，君滞宣南我住吴。断港绿芦晨吠蛤，上林珠树夜啼乌。梁痕依旧容巢燕，乡味他年忆脍鲈。镇日掩关成独醒，袖中吟卷共忧吁。"}, {"author": "徐兆玮", "title": "师郑邮示诗史乙集刊成自题二首次原韵 其一", "paragraphs": "满目关河故国秋，谷音凄厉远征搜。凋零吴会英才集，寂寞长安月旦州。扰扰南施兼北宋，纷纷怨李与恩牛。并时人物颓唐甚，展卷灯前起百忧。"}, {"author": "徐兆玮", "title": "师郑邮示诗史乙集刊成自题二首次原韵 其二", "paragraphs": "未甘浊世隐狂奴，文体犹矜别富吴。阿阁几曾巢瑞凤，延秋何忍听啼乌。旅怀惆怅危梁燕，乡味思量旧日鲈。头白汗青应有待，贞元朝士莫增吁。"}, {"author": "徐兆玮", "title": "师郑邮示四十七岁初度感赋二律次韵寄怀 其一", "paragraphs": "年年春菌与秋莼，万里长安梦幻身。应有舆人疑甲子，更从骚客赋庚寅。谈经慎莫张三世，得道终嫌隔两尘。犹自衔杯夸览揆，天涯踪迹已参辰。"}, {"author": "徐兆玮", "title": "师郑邮示四十七岁初度感赋二律次韵寄怀 其二", "paragraphs": "诗史四朝搜劫火，白头此愿冀能偿。山灵倘许吟招隐，河伯终当叹望洋。窥管一斑添闰集，投书几辈吊清湘。劳君远道贻新什，斗室春生寂寞乡。"}, {"author": "徐兆玮", "title": "十一月八日何市乡公所观菊花有感作", "paragraphs": "寒菊残秋剧可怜，眼前光景与留连。高楼风雨仍今日，故国河山自去年。偶对亲朋成独醉，欲摹花叶斗孤妍。寂寥此地黄昏散，未觉嚣尘接市廛。"}, {"author": "徐兆玮", "title": "九日雪仍用前韵", "paragraphs": "霜葩傲骨得天怜，人境高寒玉宇连。疑是万梅移邓尉，待招双鹤语尧年。西风黄叶先乾瘪，北牗残枝尚丽妍。昨日迎冬今日雪，岸容萧瑟到郊廛。"}, {"author": "徐兆玮", "title": "和忏庵叔洞庭秋帆用原韵二首 其一", "paragraphs": "乐府村田续石湖，穷阎民困未全苏。好留蔽芾清阴在，尚有纵横霸迹无。三径未荒陶令菊，一官反恋步兵鲈。寂寥谁是山中侣，待访南杨与北卢。"}, {"author": "徐兆玮", "title": "和忏庵叔洞庭秋帆用原韵二首 其二", "paragraphs": "树里澄湖一片明，讼庭草长几尘清。村龙夜卧常无吠，山鸟晨兴偶一鸣。僻径尽容游屐驻，稳风时趁钓船行。官衙吏散联新句，最忆吴侬水调声。"}, {"author": "谢觐虞", "title": "虞社消寒雅集和鸥侣韵", "paragraphs": "憔悴江村又此时，小窗风雪冻丝丝。短梅已见春前蕊，长句犹孤海内知。吴市卖灯人说早，东都埋砚我怜迟。年华九九还须惜，莫漫新亭起远思。"}, {"author": "徐枕亚", "title": "虞山福地 其一", "paragraphs": "山色湖光久寂寥，夕阳影里话前朝。要知风景天然好，吾爱三桥胜六桥。"}, {"author": "徐枕亚", "title": "虞山福地 其二", "paragraphs": "名迹搜罗苦费才，苍崖几面画图开。劝君早蜡游山履，无福安能福地来。"}, {"author": "翁春孙", "title": "西山看杨梅", "paragraphs": "一径穿蒙密，鲜红万绿兜。山深夸捷足，树矮笑低头。堆刺莺难啄，垂球鹊莫偷。携归频饷客，粲粲白瓷瓯。"}, {"author": "吴梅", "title": "悼曾孟朴先生", "paragraphs": "祛庐通雅故，风土记清嘉。卓绝名山业，岂徒小说家。宦成已倾橐，病革尚栽花。悟彻无生法，人间本有涯。"}, {"author": "陆宝树", "title": "江上秋日晚步", "paragraphs": "沿堤草长影萋迷，向晚莎鸡振羽啼。远渚生香莼菜熟，连畦吐秀稻花齐。树能藏屋林逾暗，水不通舟桥更低。到眼秋光堪领略，几枝红蓼夕阳西。"}, {"author": "杨云史", "title": "石花林杂咏 天心楼", "paragraphs": "湖光如几席，山翠静微尘。不敢高声语，恐惊上界人。"}, {"author": "杨云史", "title": "忆常熟", "paragraphs": "故乡奇胜甲天下，拳石撮土无痴顽。南寻丘壑不如意，益思吴越深长叹。近时边瘴皆乐土，一念家山清泪潸。自嗟衰病筋力软，当前峰壑愁跻攀。山灵笑我不深入，空抱琐骨呜珊珊。"}, {"author": "俞可师", "title": "寒食偕子威品茗公园", "paragraphs": "小小园林跨涧阿，阿侬树木十年多。半泓活水亭为系，一角青山堞若驮。襟上酒痕沧海劫，松间茶社白云歌。夕阳画出春光好，游子才归栗里过。"}, {"author": "闻一多", "title": "自言子文学书院射圃谒言子墓", "paragraphs": "北山夫子尚遗阡，南国文章叹倒澜。栖鹄丽龟留射圃，眠龙变石护桐棺。千秋风气开吴会，六艺渊源祖杏坛。一瓣心香赊礼谒，瑶墀独立久盘桓。"}, {"author": "金天羽", "title": "虞山尚湖访柳如是墓", "paragraphs": "脱尽莺花习，临危一致身。江皋揽蘅薄，苏小是乡亲。海月玲珑彩，岩花惨淡神。孤坟接蒙叟，鬼唱夜为邻。"}, {"author": "杨无恙", "title": "西山寻黄大痴墓", "paragraphs": "此身原是赘，薇蕨首阳巅。昔醉湖桥月，今倾石屋泉。灵机开变轴，元气泄真诠。亦有王杨墓，牛羊草莽烟。"}, {"author": "陈昌任", "title": "游虞山诸寺", "paragraphs": "四望辛峰隔女墙，尚湖足底澹波光。春来花发破山寺，人去苔荒拂水庄。石屋流泉闻细响，剑门飞雨带残阳。禅林行处都招客，梵呗风吹下道场。"}, {"author": "黄炎培", "title": "虞山怀旧", "paragraphs": "孽海烟花早品题，忏将绮梦付惊鼙。词人老去留仙蜕，白发秋娘日夕啼。"}, {"author": "范烟桥", "title": "悼曾孟朴", "paragraphs": "乱世聊为闲磕牙，病夫今日已抛家。作风新转鲁男子，谈助多传孽海花。虚廓园中秋草宿，逍遥游畔夕阳斜。略除萧瑟凄清感，共上虞山膏素华。"}, {"author": "易君左", "title": "赠王四酒家", "paragraphs": "名山最爱是才人，心未能空尚有亭。王四酒家风味好，黄鸡白酒嫩菠青。"}, {"author": "王冷斋", "title": "卢沟桥抗战纪事 其一", "paragraphs": "雄峙平西拱极城，中原逐鹿几兵争。而今三路纵横过，南北咽喉一宛平。"}, {"author": "王冷斋", "title": "卢沟桥抗战纪事 其二", "paragraphs": "长虹万丈跨卢沟，胜地流传七百秋。桥上睡狮今渐醒，似知匕首己临头。"}, {"author": "王冷斋", "title": "卢沟桥抗战纪事 其三", "paragraphs": "桥边城外满夷氛，嘶马鸣弦一再闻。况是犬牙交伪境，盘根错节费挥斤。"}, {"author": "王冷斋", "title": "卢沟桥抗战纪事 其四", "paragraphs": "河山寸土属中华，保卫毫釐敢失差。逆料风波终险恶，不教蹈隙与乘瑕。"}, {"author": "王冷斋", "title": "卢沟桥抗战纪事 其五", "paragraphs": "一声刁斗动孤城，报道强邻夜弄兵。月黑星沉烟雾起，时当七夕近三更。"}, {"author": "王冷斋", "title": "卢沟桥抗战纪事 其六", "paragraphs": "报国歼雠正此时，纷纷将士尽登陴。十年我亦曾磨剑，安敢军前后健儿。"}, {"author": "王冷斋", "title": "卢沟桥抗战纪事 其七", "paragraphs": "消息传来待折冲，当时尚冀息狼烽。谁知一勺扬波起，故道夷兵忽失踪。"}, {"author": "王冷斋", "title": "卢沟桥抗战纪事 其八", "paragraphs": "诪张为幻本无根，惯技由来不足论。藏本当年原自匿，诘他松井欲无言。"}, {"author": "王冷斋", "title": "卢沟桥抗战纪事 其九", "paragraphs": "燃犀一照已分明，容忍都因在弭争。得寸翻教思进尺，更凭强力迫开城。"}, {"author": "王冷斋", "title": "卢沟桥抗战纪事 其十", "paragraphs": "挟持左右尽弓刀，谁识书生胆气豪。谈笑头颅拼一掷，馀生早已付鸿毛。"}, {"author": "王冷斋", "title": "卢沟桥抗战纪事 其十一", "paragraphs": "谲计俱穷出遁辞，强论旧贯益支离。三年纵得墙东立，堂奥何曾许一窥。"}, {"author": "王冷斋", "title": "卢沟桥抗战纪事 其十二", "paragraphs": "脱身单骑纵归来，未格蛮心尚费猜。激励三军坚壁垒，任教强敌也难摧。"}, {"author": "王冷斋", "title": "卢沟桥抗战纪事 其十三", "paragraphs": "飞镞漫空动地来，开端战责岂容推。一声霹雳訇然起，无数民居付劫灰。"}, {"author": "王冷斋", "title": "卢沟桥抗战纪事 其十四", "paragraphs": "暗影沉沉夜战酣，大刀队里出奇男。霜锋闪处寒倭胆，牧马胡儿不敢南。"}, {"author": "王冷斋", "title": "卢沟桥抗战纪事 其十五", "paragraphs": "一局棋争我著先，森田不振更牟田。增兵再调河边旅，依旧逡巡不敢前。"}, {"author": "王冷斋", "title": "卢沟桥抗战纪事 其十六", "paragraphs": "岳家军力信难挠，一纸书来欲代庖。我读春秋知大义，大夫绝不论私交。"}, {"author": "王冷斋", "title": "卢沟桥抗战纪事 其十七", "paragraphs": "三章约法且言和，令下前锋共止戈。毕竟夷人无信义，撤兵意少缓兵多。"}, {"author": "王冷斋", "title": "卢沟桥抗战纪事 其十八", "paragraphs": "我军进退自堂堂，狡敌乘机又跳梁。明去暗来同鼠窃，沙岗杀气尚埋藏。"}, {"author": "王冷斋", "title": "卢沟桥抗战纪事 其十九", "paragraphs": "保安小队出填防，孰料中途阻夜郎。三百貔貅来一半，绿沉零落不成行。"}, {"author": "王冷斋", "title": "卢沟桥抗战纪事 其二十", "paragraphs": "尔诈如何说我虞，弓刀不放见深图。背盟尽有辞堪藉，莫问残骸究有无。"}, {"author": "王冷斋", "title": "卢沟桥抗战纪事 其二十一", "paragraphs": "片语阴霾可扫开，一波三折敌迟回。鱼潜鸟散踪难觅，虏众如潮滚滚来。"}, {"author": "王冷斋", "title": "卢沟桥抗战纪事 其二十二", "paragraphs": "遍野烟尘昼复昏，又看豕突与狼奔。汉旗方指刘家庙，敌骑先驰大井村。"}, {"author": "王冷斋", "title": "卢沟桥抗战纪事 其二十三", "paragraphs": "热血如汤正沸腾，重闻擐甲益蒸蒸。同声灭此方朝食，背约荆舒合创惩。"}, {"author": "王冷斋", "title": "卢沟桥抗战纪事 其二十四", "paragraphs": "东倾雉堞北崩墙，血肉长城筑更强。众寡悬殊攻守异，孤城屹立岂寻常。"}, {"author": "王冷斋", "title": "卢沟桥抗战纪事 其二十五", "paragraphs": "满目创痍困待苏，乞邻将伯赖相扶。失家纵有流亡苦，得粟差无冻馁虞。"}, {"author": "王冷斋", "title": "卢沟桥抗战纪事 其二十六", "paragraphs": "见危授命分宜然，却敌全凭众志坚。遐迩关情劳慰勉，近来士女远飞笺。"}, {"author": "王冷斋", "title": "卢沟桥抗战纪事 其二十七", "paragraphs": "睡狮一吼震寰瀛，伐木丁丁见友声。博得同情人共赞，不辞艰险到危城。"}, {"author": "王冷斋", "title": "卢沟桥抗战纪事 其二十八", "paragraphs": "取义成仁早镂膺，流言何待止金滕。但看三事宣天下，耿耿孤忠已可徵。"}, {"author": "王冷斋", "title": "卢沟桥抗战纪事 其二十九", "paragraphs": "漫论玉帛换干戈，鬼蜮由来伎俩多。一夕殷雷声彻晓，怎禁临去送秋波。"}, {"author": "王冷斋", "title": "卢沟桥抗战纪事 其三十", "paragraphs": "旧约新章数数更，一波未止一波生。寇巢本自来关外，马首如何指北平。"}, {"author": "王冷斋", "title": "卢沟桥抗战纪事 其三十一", "paragraphs": "冯异精忠终为汉，赵云大义独知刘。男儿卫国同心志，妄效狙公动诡谋。"}, {"author": "王冷斋", "title": "卢沟桥抗战纪事 其三十二", "paragraphs": "不烦血刃吞长白，四省沉沦剧可哀。旧事已非重演日，图穷匕见战书来。"}, {"author": "王冷斋", "title": "卢沟桥抗战纪事 其三十三", "paragraphs": "刀光如电吼如雷，抵死拚争寸土回。重叠捷书如雪片，万家爆竹克书台。"}, {"author": "王冷斋", "title": "卢沟桥抗战纪事 其三十四", "paragraphs": "睢阳大节见遗风，南苑孤军尽守攻。先后捐身差顷刻，千秋奕奕表双忠。"}, {"author": "王冷斋", "title": "卢沟桥抗战纪事 其三十五", "paragraphs": "投笔军前尽荷枪，莘莘学子武维扬。丹心碧血同千古，是好男儿总国殇。"}, {"author": "王冷斋", "title": "卢沟桥抗战纪事 其三十六", "paragraphs": "未辟荆榛蜀道艰，三军进退最相关。果然众志成城易，不让神功擘华山。"}, {"author": "王冷斋", "title": "卢沟桥抗战纪事 其三十七", "paragraphs": "兜牟药物载轻车，感动军心力倍加。履险传书濒九死，急中智计幸无差。"}, {"author": "王冷斋", "title": "卢沟桥抗战纪事 其三十八", "paragraphs": "血洒长空大地间，寒流衰草尽朱殷。忠魂合傍佳人冢，匹马西风泪欲潸。"}, {"author": "王冷斋", "title": "卢沟桥抗战纪事 其三十九", "paragraphs": "与城愧未共存亡，人庆更生我独伤。国步方艰应有待，头身终合向沙场。"}, {"author": "王冷斋", "title": "卢沟桥抗战纪事 其四十", "paragraphs": "延安振臂起高呼，合力前趋愿执殳。万众一心同御敌，山河保障定无虞。"}, {"author": "谢留育", "title": "寄怀家大人南昌", "paragraphs": "远游只为稻粱谋，起陆龙蛇苦未休。西望严亲何处所，愁云黯淡百花洲。"}, {"author": "沈松寿", "title": "聘老八十寿四首 其一", "paragraphs": "少壮同游出礼延，而今老大仰谁怜。羡君有子深堪慰，绕膝庭前八秩欢。"}, {"author": "沈松寿", "title": "聘老八十寿四首 其二", "paragraphs": "小叔延陵梓里扬，祖传礼义著文章。国家多难强民志，万木葱茏松柏长。"}, {"author": "沈松寿", "title": "聘老八十寿四首 其三", "paragraphs": "太平军后涨沙乡，保障海隅匾额扬。法水套河南北灌，农场丰谷仰贤良。"}, {"author": "沈松寿", "title": "聘老八十寿四首 其四", "paragraphs": "镇山基督始开疆，文化交流有比量。教化一方三甲里，孝廉名宅七房庄。"}, {"author": "徐补堂", "title": "元旦述怀", "paragraphs": "为祝东风扫战尘，一年容易一年春。数声爆竹家千里，长作他乡献岁人。"}, {"author": "徐补堂", "title": "重阳自遣二首 其一", "paragraphs": "重阳何物饶佳兴，花总新年胜旧年。客里不知秋易老，桂花看到菊花天。"}, {"author": "徐补堂", "title": "重阳自遣二首 其二", "paragraphs": "敢将诗酒学文豪，一字难题九日糕。可恨满城忽风雨，教从何处去登高。"}, {"author": "徐征吉", "title": "赠康师四首 其一", "paragraphs": "身世年来历劫多，今春又奏鼓盆歌。凄凉触景兴怀夕，缅想伊人月色皤。"}, {"author": "徐征吉", "title": "赠康师四首 其二", "paragraphs": "樗材亲炙申公座，桃李秾纤化雨功。辜负韶华嗟逝水，独惭投笔去从戎。"}, {"author": "徐征吉", "title": "赠康师四首 其三", "paragraphs": "高唱骊歌仰霁光，依依惜别两星霜。东君何事不长驻，南浦离愁转胜常。"}, {"author": "徐征吉", "title": "赠康师四首 其四", "paragraphs": "陆畅曾称蜀道易，青莲什已付祠坊。川中早沐皋夔化，竹马郊迎千万行。"}, {"author": "徐征吉", "title": "吴门杂咏四首 其一", "paragraphs": "夹渠门巷绿杨堤，生小吴娃惯艇栖。最是日晴风细细，卖花声满画桥西。"}, {"author": "徐征吉", "title": "吴门杂咏四首 其二", "paragraphs": "踯躅金阊胥葑门，我来今又廿年更。姑苏只合留人醉，柳压歌楼月满城。"}, {"author": "徐征吉", "title": "吴门杂咏四首 其三", "paragraphs": "太湖毕竟驻游鞭，壮阔波澜态万千。欲把美名让西子，虬髯回马拜花前。"}, {"author": "徐征吉", "title": "吴门杂咏四首 其四", "paragraphs": "埋香葬剑一邱尘，花好年年故国春。怪底离愁成恨事，吴宫月落望归人。"}, {"author": "徐征吉", "title": "四二感怀戊子春四首 其一", "paragraphs": "岁月蹉跎四二年，久违乡井砚为田。频嗟家国无宁日，满目创痍汗马前。"}, {"author": "徐征吉", "title": "四二感怀戊子春四首 其二", "paragraphs": "读书读律乐随时，横逆频遭勉自持。忝作书生培国本，此心坦白鬼神知。"}, {"author": "徐征吉", "title": "四二感怀戊子春四首 其三", "paragraphs": "岁自更新忆旧人，画楼妆阁两无存。飘零浪迹悲游子，得失分明我自真。"}, {"author": "徐征吉", "title": "四二感怀戊子春四首 其四", "paragraphs": "身世沧桑历劫多，风尘仆仆费摩挲。年来悟澈修身法，且学躬耕莫漫歌。"}, {"author": "缪祉保", "title": "游薛庐", "paragraphs": "薛氏精庐旧有名，潭光山色扑帘旌。寺门清磬疏林鸟，时和桥边流水声。"}, {"author": "缪祉保", "title": "题北溪草堂图", "paragraphs": "炊烟起处夕阳斜，翠竹依依隐士家。两岸晚风杨柳里，小桥流水噪寒鸦。"}, {"author": "缪祉保", "title": "重阳", "paragraphs": "佳节重阳过，南飞望远鸿。寒光明灭里，秋色有无中。夜雨催新菊，寒霜战古枫。登高无限意，搔首对西风。"}, {"author": "缪祉保", "title": "游公园", "paragraphs": "约伴游花圃，乘车辘轳行。虎蹲微径狭，鹤舞小池清。露滴残荷冷，风吹芳草荣。江南传胜景，唯有绿筠名。"}, {"author": "缪祉保", "title": "终南望馀雪", "paragraphs": "翠微开霁色，积雪欲撑天。山远疑无路，风寒欲化烟。"}, {"author": "缪祉保", "title": "松蝉亭", "paragraphs": "高树依依傍小亭，长冈曲径草青青。庭前细听蝉声唱，回首江山入画屏。"}, {"author": "缪祉保", "title": "题画四首 其一", "paragraphs": "夕照苍茫隐士家，风吹隔岸绿杨斜。小桥流水桃花影，回首烟笼十里霞。"}, {"author": "缪祉保", "title": "题画四首 其二", "paragraphs": "高树柴门水一湾，烟笼四面米家山。千崖疏雨萧萧过，万卷新书矮屋间。"}, {"author": "缪祉保", "title": "题画四首 其三", "paragraphs": "远山木落渚烟秋，不尽长江天际流。万籁无声气萧瑟，风吹黄叶满行舟。"}, {"author": "缪祉保", "title": "题画四首 其四", "paragraphs": "岁暮阴阳短景催，天寒鹤守陇头梅。江山一色沈沈里，欲向天公贳一杯。"}, {"author": "缪祉保", "title": "剑门道中遇雨", "paragraphs": "爱入名山川蜀游，层峦叠嶂不知愁。林中疏雨萧萧响，回首江山万里秋。"}, {"author": "缪祉保", "title": "题王石谷江乡小景三首 其一", "paragraphs": "远山漠漠淡无痕，无数炊烟江上村。两岸参差摇绿影，一湾秋水绕柴门。"}, {"author": "缪祉保", "title": "题王石谷江乡小景三首 其二", "paragraphs": "短岫层层树影深，无多茅屋夕阳沉。远山重叠疑无路，一叶渔舟泊柳荫。"}, {"author": "缪祉保", "title": "题王石谷江乡小景三首 其三", "paragraphs": "一片苍茫夕照红，长堤杨柳战西风。麦花未谢鸥波冷，大有高人理钓筒。"}, {"author": "缪祉保", "title": "乙丑夏秋之交，小舟早夜来往湖中，戏成绝句", "paragraphs": "湖边夕照曝萍花，隔岸风吹卖酒家。渔唱晚来秋水阔，绿杨湾里小桥斜。"}, {"author": "缪祉保", "title": "东关", "paragraphs": "瑟缩鸦栖古木边，隔江秋水远连天。长堤断港烟横绝，撑出剡溪载酒船。"}, {"author": "缪祉保", "title": "雨过", "paragraphs": "长天微雨潇潇响，远岫晴云渐渐生。树色苍茫青欲滴，小窗风送读书声。"}, {"author": "缪祉保", "title": "望月怀远", "paragraphs": "登楼频极目，窗外月光明。良友今何处，深宵无限情。寒光千里共，秋气一轮清。愁绪纷纷集，何当好梦成。"}, {"author": "缪祉保", "title": "次北固山下", "paragraphs": "苍茫斜照里，万里一舟孤。山色犹明灭，寒光半有无。泉清鱼可数，林远鸟相呼。古寺通幽处，钟声绕客途。"}, {"author": "缪祉保", "title": "海上初寒", "paragraphs": "高楼细雨峭寒侵，把酒围炉潋滟斟。不料晓寒能刺首，他乡旅客倍惊心。"}, {"author": "缪祉保", "title": "法云寺双桧", "paragraphs": "谁访南朝迹，门前车马纷。秋声疑细雨，夜影似浮云。古殿檐铃响，深廊夜磬闻。题诗留石上，绝顶又斜曛。"}, {"author": "缪祉保", "title": "枫桥夜泊", "paragraphs": "青山如画水迢迢，两岸丹枫白板桥。无数江船临夜泊，清风拂面客愁消。"}, {"author": "缪祉保", "title": "江乡故人偶集客舍", "paragraphs": "夜静凉如水，天高客舍清。初逢疑梦里，相见诉离情。古树参差影，寒砧断续声。窗前同把酒，不觉月华明。"}, {"author": "缪祉保", "title": "送李端", "paragraphs": "郊原风忽起，处处唱离歌。把酒长亭远，题诗客舍多。寒烟笼晚浦，明月照清波。今去逢何日，虫声唤奈何。"}, {"author": "缪祉保", "title": "泊秦淮三首 其二", "paragraphs": "芦荻萧萧古渡头，断烟斜月几家秋。可怜一片秦淮水，不为离人浣旅愁。"}, {"author": "缪祉保", "title": "泊秦淮三首 其三", "paragraphs": "夕照溪边红叶林，扁舟载酒豁尘襟。几家傍水炊烟起，一片闲云自鼓琴。"}, {"author": "缪祉保", "title": "月夜", "paragraphs": "春深皎皎月光寒，夜半无人独倚栏。遥见篱边花露重，清风扑面觉衣单。"}, {"author": "缪祉保", "title": "寒食", "paragraphs": "隐隐溪桥柳带烟，喜逢佳节落花天。催春风雨今犹晦，把酒吟诗乐晚年。"}, {"author": "缪祉保", "title": "燕子", "paragraphs": "春归新燕子，卜地画梁东。饮啄东风里，呢喃细雨中。衔泥芹未绿，抛剪杏先红。旧垒难寻觅，乌衣巷已空。"}, {"author": "缪祉保", "title": "乌衣巷", "paragraphs": "昔日乌衣王谢俦，朱门棨戟爵公侯。而今只有溶溶月，依旧清光照客愁。"}, {"author": "缪祉保", "title": "江南逢李龟年", "paragraphs": "都门一别如今久，忽到江南遇故人。杨柳楼台无限好，殷勤把酒画堂春。"}, {"author": "缪祉保", "title": "金陵旧宅，玉兰碧桃数株，花时绚烂如锦。自移居沪上，两度逢春，闲话景物，追忆感赋", "paragraphs": "春色匆匆照草堂，风光虽好是他乡。故园今日名花放，犹忆当年乐举觞。"}, {"author": "缪祉保", "title": "重阳登高二首 其一", "paragraphs": "秋来佳景属重阳，再插茱萸感异乡。乘兴不嫌频载酒，雁声日日渡寒塘。"}, {"author": "缪祉保", "title": "重阳登高二首 其二", "paragraphs": "平楚楼高小伫时，等閒过了菊花期。经旬难得无风雨，今度江南木落迟。"}, {"author": "缪祉保", "title": "江村", "paragraphs": "江头远眺雨初晴，风送寒砧继续声。隔岸芦花秋正好，塞鸿天际报南征。"}, {"author": "缪祉保", "title": "秋日园居", "paragraphs": "秋深佳景满东园，杨柳微残映小轩。好菊傲霜三径茂，西风落叶掩柴关。"}, {"author": "缪祉保", "title": "初冬即事", "paragraphs": "秋日匆匆去，冬寒忽已回。将残篱畔菊，初放岭头梅。户闭风声急，天寒雪意催。千山飞木叶，小饮共徘徊。"}, {"author": "缪祉保", "title": "沙湖晚归", "paragraphs": "郊原黄叶渚烟秋，日落苍茫碧水流。傍晚渔歌随处起，半湖枫冷月明舟。"}, {"author": "缪祉保", "title": "岁暮即事", "paragraphs": "短景催年急，天寒岁又终。远峰长积雪，古木竞号风。叶落千岩瘦，霜严万籁空。归来仍饮酒，窗外雨濛濛。"}, {"author": "缪祉保", "title": "冬夜苦寒", "paragraphs": "一片小窗风瑟瑟，罗衾怯冷梦犹寒。符严滕六惊飞雪，卧听千山木叶残。"}, {"author": "夏纬森", "title": "忆己卯重游武林", "paragraphs": "少小随游宦，重来感劫馀。湖山输旧态，廨宇吊荒墟。斤斧悲云树，疮痍悴里闾。故人寥落甚，相见各欷歔。"}, {"author": "夏纬森", "title": "莘儿调澄示之", "paragraphs": "舞勺失慈母，分飞悼脊令。梁溪依族宇，吴会创倭兵。饱历千重险，长征万里程。豸冠临梓邑，慎勿坠家声。"}, {"author": "夏纬森", "title": "重阳郊游见杏花", "paragraphs": "连朝风雨喜晴回，拄杖郊原步绿苔。登眺忽逢山路阻，寻秋未见菊花开。残枝再坼重阳杏，并蒂堪骄二度梅。奚止人间多幻象，物情节候更难推。"}, {"author": "夏纬森", "title": "戏咏不倒翁", "paragraphs": "浊物俨然亦号翁，纵堪皮相腹空空。不虞失足从无恨，宁愿低头差自雄。摆布由人甘傀儡，浮沉一世假痴聋。会心犹有青云侣，餔歠糟醨处处通。"}, {"author": "夏纬森", "title": "五十五生日", "paragraphs": "虚度五十五，与世何所补。学杂百无成，计左良用怃。褊急难忍事，耿直亦致侮。襁褓悲失恃，从未沐春煦。授室得男早，德薄失骥虎。弦断甫胶续，新居毁强虏。哀鸿久失所，餔啜难为父。羽丰雏飞飏，老鹤伫寒浦。穷寂身却闲，喜得鸥鹭伍。岁寒松柏劲，挺立淩风雨。"}, {"author": "夏纬森", "title": "花朝邻斋水仙未花", "paragraphs": "冷落花朝不见春，无情风雨更愁人。岂缘浊世氛埃甚，仙佩迟迟怯染尘。"}, {"author": "夏纬森", "title": "忆壬申春，偕肇儿登八达岭长城", "paragraphs": "管籥军都固，飞轮塞上游。隧穿崇岭险，花发小桃幽。古堞雄姿在，前朝战迹留。风云边檄紧，歌舞彻凉州。"}, {"author": "夏纬森", "title": "怀蓝云屏丈", "paragraphs": "举世谁知己，怜才唯我公。重逢戎马际，深慕古贤风。手迹珍还在，瑶尊怅已空。相随胡不久，潸泣望秦中。"}, {"author": "夏纬森", "title": "叠遂初大寒日感怀韵", "paragraphs": "客中几得罄交欢，松柏长青傲岁寒。高卧北窗离俗远，优游浊世似君难。庭前竹马童心乐，座上春风雅量宽。不日梅开赓胜会，菜盘红翠佐加餐。"}, {"author": "夏纬森", "title": "除夕", "paragraphs": "阴雨凋年景，祭诗瘦岛痴。一枝毛颖秃，半世杜陵悲。故旧晨星似，风霜鬓发知。开颜且尽醉，造物不偏私。"}, {"author": "夏纬森", "title": "上巳后三日过苏", "paragraphs": "不睹金阊丽，絺裘十二更。风尘伤老大，山水自清明。漩览怀今昔，相逢味素平。巍然城北塔，无限故人情。"}, {"author": "夏纬森", "title": "忆丙子放棹鸳湖", "paragraphs": "烟雨忆鸳湖，秋光夹岸芦。剥菱宜素手，访菊载清酤。古刹游踪隔，樯帆客旅孤。楼台留劫后，人世几荣枯。"}, {"author": "夏纬森", "title": "忆昔", "paragraphs": "万里金瓯缺，谁堪赴国雠。保疆凭岳牧，急难藉群谋。烽火连河朔，笙歌闹石头。敌樯来海上，焦土遍神州。"}, {"author": "夏纬森", "title": "花朝后得六儿家报", "paragraphs": "四载离家久，沙场血迹新。寄书知健步，对影慰衰亲。无复当年壮，犹怜百战身。洗戈如有日，同作太平人。"}, {"author": "夏纬森", "title": "暑夏听歌后宴层楼", "paragraphs": "笙歌听罢宴琼楼，十四层高爽似秋。酒绿灯红人皓首，陶然一醉共忘忧。"}, {"author": "夏纬森", "title": "六十自咏", "paragraphs": "耳顺输年顺，言稀过亦稀。尘嚣相去远，高卧欲忘机。"}, {"author": "夏纬森", "title": "忆己巳宣南九日江亭登眺", "paragraphs": "江亭登眺忆当年，落日西山照并肩。秋色满塘芦似雪，倚栏人去恨绵绵。"}, {"author": "夏纬森", "title": "清明雷雨", "paragraphs": "春雷初吼雨风斜，陌上人稀花自嗟。一卷犹堪消永昼，不须市外瓮头赊。"}, {"author": "夏纬森", "title": "七夕", "paragraphs": "年年岁岁银河渡，风雨今宵佳日误。莫道天庭胜世间，从来好事天常妒。"}, {"author": "夏纬森", "title": "忆庚辰再别武林", "paragraphs": "胜游经岁惜离群，唇齿之邦吴越分。此别湖山相去远，何时重得挹清芬。"}, {"author": "沙曾达", "title": "江阴城", "paragraphs": "江阴名昉自萧梁，州郡军乡溯暨阳。城绕一周馀九里，芙蓉别署永流芳。"}, {"author": "沙曾达", "title": "春晖门", "paragraphs": "东方震卦属生门，紫气来时瑞霭屯。民乐春台人寿永，朝晖普照万家温。"}, {"author": "沙曾达", "title": "朝宗门", "paragraphs": "南望花山作画屏，当门翠耸立亭亭。江流汹涌凭疏瀹，万派朝宗注水经。"}, {"author": "沙曾达", "title": "天庆门", "paragraphs": "天开福祚庆连绵，城固金瓯亿万年。门对青山斜一角，西来爽气靖烽烟。"}, {"author": "沙曾达", "title": "澄江门", "paragraphs": "北枕江山势不平，万千气象拥连城。门高远望天低水，岸影波光认孰清。"}, {"author": "沙曾达", "title": "东西舜城", "paragraphs": "舜城遗迹岂无因，界划东西访比邻。畴昔耕陶劳跋涉，有虞名满大江滨。"}, {"author": "沙曾达", "title": "莫城", "paragraphs": "汉时海盗苦纵横，捍禦边疆筑土城。长寿乡南遗址在，莫王庙食纪芳名。"}, {"author": "沙曾达", "title": "庾冰巷", "paragraphs": "庾冰遗宅慨云烟，晋代名贤古巷传。都督三州成往事，相传旧址早栖禅。"}, {"author": "沙曾达", "title": "南所巷", "paragraphs": "鲚鱼作贡重江乡，御食珍奇例献尝。咸晒随时应得所，石坊界下喜朝阳。"}, {"author": "沙曾达", "title": "北锁巷", "paragraphs": "巷口曾将古井穿，中藏铁鍊涌深泉。署名北锁知非误，邑乘章章纪旧编。"}, {"author": "沙曾达", "title": "刘伶巷", "paragraphs": "巷署刘伶异酒乡，红羊浩劫感苍凉。经营平地花园辟，游客纷来快举觞。"}, {"author": "沙曾达", "title": "栖霞巷", "paragraphs": "霞光蔚起绕城东，高耸层楼振校风。多少儿童排队至，齐声弦诵震三公。"}, {"author": "沙曾达", "title": "杜康桥", "paragraphs": "宅传酒圣承天寺，桥以人名忆杜康。利涉民生遗泽久，刘伶巷接共流芳。"}, {"author": "沙曾达", "title": "圣母桥", "paragraphs": "海市蜃楼孰主张，盛衰尘世感沧桑。桥镌圣母祠安在？为访东陵旧事详。"}, {"author": "沙曾达", "title": "兴国寺塔", "paragraphs": "巍然古塔耸西城，炮弹横遭削不平。艳说前朝孙母迹，任栖百鸟乐飞鸣。"}, {"author": "沙曾达", "title": "舜过井", "paragraphs": "古井由来静不波，有虞疏凿等江河。四围柱石埋荆棘，利及同人乐咏歌。"}, {"author": "沙曾达", "title": "广济泉", "paragraphs": "四眼回环一气连，沧桑世易井依然。任人汲引源无竭，色味清甘比惠泉。"}, {"author": "沙曾达", "title": "三公祠", "paragraphs": "山河泪洒感同舟，铁石心肝迥不侔。百里孤城甘死守，芳名鼎峙足千秋。"}, {"author": "沙曾达", "title": "二侯祠", "paragraphs": "从龙辅弼纪勋名，吴氏同袍有弟兄。坐镇江山多战绩，馨香俎豆祀蓉城。"}, {"author": "沙曾达", "title": "戚公祠", "paragraphs": "戚氏一门十七口，合家殉节惨难闻。可怜白骨今何在？两冢名垂主仆分。"}, {"author": "沙曾达", "title": "双忠祠", "paragraphs": "逆阉恃势乱朝纲，残害忠良胜虎狼。断指碎身留正气，双忠祠立学宫旁。"}, {"author": "沙曾达", "title": "贡公祠", "paragraphs": "贡公铁面秉丹衷，弹劾权阉死亦雄。祠立黉宫偕缪李，芳名理合号三忠。"}, {"author": "沙曾达", "title": "双节祠", "paragraphs": "漳州知事铁肝肠，杀贼疆场力尽亡。夫倡妇随甘死节，阚村祠立姓名扬。"}, {"author": "沙曾达", "title": "钱悯忠祠", "paragraphs": "浙中倭寇痛猖狂，烽火濒江逼我乡。奋勇儒臣甘杀敌，捐躯碧血效睢阳。"}, {"author": "沙曾达", "title": "黄义士祠", "paragraphs": "造城助饷竭私囊，巩固江防卫梓桑。不愿为官高节概，立祠报德永馨香。"}, {"author": "沙曾达", "title": "张学士祠", "paragraphs": "学士清廉侍读宜，品高望重仰专祠。西庄别墅留遗址，椽笔分修国史垂。"}, {"author": "沙曾达", "title": "陈烈士祠", "paragraphs": "笠墩禦盗竟亡身，烈士名垂信有因。封号叠加元与宋，神祠重建溯江滨。"}, {"author": "沙曾达", "title": "葛清孝公祠", "paragraphs": "弃官不仕敢忘亲，归养能全本性真。祠建青旸馨俎豆，名垂清孝励群伦。"}, {"author": "沙曾达", "title": "邱文定公祠", "paragraphs": "中原沦陷敢忘躬，督视江淮屡建功。祠立泗河崇祀典，谥尊文定仰宗风。"}, {"author": "沙曾达", "title": "张连二公祠", "paragraphs": "功德昭彰祀典传，乡民遗泽感张连。君山祠立频遭毁，木主烝尝奉祀虔。"}, {"author": "沙曾达", "title": "邵景二公祠", "paragraphs": "学使名尊邵景宜，二公遗泽繫人思。江城理合崇祠立，犹听苏松载道碑。"}, {"author": "沙曾达", "title": "蔡西山先生祠", "paragraphs": "祠立西山学派真，儒林泰斗冠群伦。澄江书院开元代，配祀文孙一脉亲。"}, {"author": "沙曾达", "title": "唐公祠", "paragraphs": "江防重要仰唐公，捍卫乡闾夙著功。驻守多劳能殉义，专祠建立耀城东。"}, {"author": "沙曾达", "title": "夏王庙", "paragraphs": "夏王遗泽遍讴歌，疏浚功成在九河。庙食江滨千载列，碑残篆古费磋磨。"}, {"author": "沙曾达", "title": "东岳庙", "paragraphs": "岱岳声灵赫濯张，重新庙貌振山冈。伍员大保平分殿，前列龙飞驻跸坊。"}, {"author": "沙曾达", "title": "真武庙", "paragraphs": "巍然古庙立山巅，真武由来得道先。募建苦心今昔感，声灵赫濯胜前年。"}, {"author": "沙曾达", "title": "武庙", "paragraphs": "勘乱能文义勇兼，千秋关岳道尊严。雕梁画栋规模备，门列双狮足壮瞻。"}, {"author": "沙曾达", "title": "文昌庙", "paragraphs": "文教昌明信有因，衣冠崇拜祀先神。身心约束瞻多士，阴骘书传果报真。"}, {"author": "沙曾达", "title": "季子庙", "paragraphs": "延陵揖让仰高风，上国观光气吐虹。庙食江乡乔木古，风流儒雅亦英雄。"}, {"author": "沙曾达", "title": "睢阳庙", "paragraphs": "男儿死尔义从公，保障江淮秉赤衷。长跪贺兰成铁案，英雄毕竟胜奸雄。"}, {"author": "沙曾达", "title": "伍相庙", "paragraphs": "伍相亡吴泽被民，庙崇血食祀江滨。英雄何恤鸱夷裹，怒入波涛亦化神。"}, {"author": "沙曾达", "title": "周孝子庙", "paragraphs": "莫城周氏世称扬，孝子名容谱系详。庙祀顾山宜血食，姜源题跋永流芳。"}, {"author": "沙曾达", "title": "马王庙", "paragraphs": "马宗天驷说何疑，蕃庶由来祷祭宜。庙立濒江资勇力，官兵敬祀允多仪。"}, {"author": "沙曾达", "title": "何烈女庙", "paragraphs": "前湖何氏女中师，遇贼无污殉节奇。江上芳名千载在，王逢庙石快题诗。"}, {"author": "沙曾达", "title": "华烈妇庙", "paragraphs": "六娘名袭失真传，庙额重颁烈妇新。系出延陵徵姆教，千秋血食感乡民。"}, {"author": "沙曾达", "title": "广福寺", "paragraphs": "广福丛林古寺雄，钟楼旧址列西东。湖音高阁今何在，佛地操场变幻中。"}, {"author": "沙曾达", "title": "迎福寺", "paragraphs": "寺名迎福广慈悲，经写华严复法师。梁断犹能支大厦，墙高方胜匠称奇。"}, {"author": "沙曾达", "title": "光孝寺", "paragraphs": "寺尊光孝喜迎祥，永寿初名幻盛唐。赐额君山遗址在，禅房割地作营房。"}, {"author": "沙曾达", "title": "香山寺", "paragraphs": "观音古寺喜清闲，址在香山即顾山。芳草蕙兰多产植，楼寻文选认峰环。"}, {"author": "沙曾达", "title": "泰清寺", "paragraphs": "寺建砂山号泰清，禅参弥勒佛争迎。鸡笼龟岭东西接，众水潆回远岸平。"}, {"author": "沙曾达", "title": "悟空寺", "paragraphs": "寺林妙悟本空空，遥望浮图烟雨中。招隐人间多士集，蔡公诗记碧纱笼。"}, {"author": "沙曾达", "title": "石佛寺", "paragraphs": "维石高瞻百佛魁，须弥伟像列三台。无边法力凭谁举，试问当年何处来。"}, {"author": "沙曾达", "title": "劝忠寺", "paragraphs": "寺额巍然复劝忠，顾名思义仰邱公。三朝事绩垂青史，崇拜名臣道可风。"}, {"author": "沙曾达", "title": "天庆观", "paragraphs": "天书下降庆连绵，观建祥符纪二年。碧玉丹楼寻旧址，药王供奉至今传。"}, {"author": "沙曾达", "title": "天寿观", "paragraphs": "陈锜不仕仰高风，舍宅能为寿观雄。画像神奇惊殿壁，玉皇高阁夺天工。"}, {"author": "沙曾达", "title": "永定禅院", "paragraphs": "院居永定喜参禅，高峙门楼水色连。像奉龙王祈祷应，波平遥望接黄田。"}, {"author": "沙曾达", "title": "锦树道院", "paragraphs": "诏修道院辟青旸，锦树题名殿宇昌。铁笛真人仙去速，鄂公碑记感沧桑。"}, {"author": "沙曾达", "title": "九莲禅院", "paragraphs": "九莲庵建静参禅，由里山南别有天。泉水泠然无俗韵，普同塔燬感峰巅。"}, {"author": "沙曾达", "title": "鸟窠禅院", "paragraphs": "栖身盘屈古松奇，如鸟高飞绝俗宜。院筑芦崎臻悟境，乐天题额放生池。"}, {"author": "沙曾达", "title": "涌塔庵", "paragraphs": "云拥禅关气万千，岿然古塔列庵前。方池倒映鱼争戏，水色清疑月色连。"}, {"author": "沙曾达", "title": "十方庵", "paragraphs": "丛林古刹爱禅乡，云水相参照十方。誓约尊严同佛法，婆心一片渡慈航。"}, {"author": "沙曾达", "title": "来鹤庵", "paragraphs": "昔人已乘来鹤去，此地空馀来鹤庵。来鹤一去不复返，月明千载印深潭。"}, {"author": "沙曾达", "title": "香草庵", "paragraphs": "四围水绕板桥通，佛像庄严宛在中。金粟飘香闻数里，雪公墓塔溯高风。"}, {"author": "沙曾达", "title": "真如庵", "paragraphs": "庵寻东外号真如，径曲门幽古佛居。数亩竹林尘不到，杨公文定喜攻书。"}, {"author": "沙曾达", "title": "双林庵", "paragraphs": "双林庵辟女山湾，怪石长松孰许攀。四面冈峦多矗列，纵横伏莽问谁删。"}, {"author": "沙曾达", "title": "宝树庵", "paragraphs": "庵藏宝树护禅门，佛地清幽茂墅墩。名士读书饶乐趣，金钱松古夜风喧。"}, {"author": "沙曾达", "title": "圆觉庵", "paragraphs": "君山南麓建僧庵，觉悟圆通理孰谙。堂筑藏经参妙语，蔡公题额壮神龛。"}, {"author": "沙曾达", "title": "潮音庵", "paragraphs": "黄田港口建神庵，风送潮音许静参。南北行人多憩息，井亭一座可清谈。"}, {"author": "沙曾达", "title": "法憩庵", "paragraphs": "法憩禅庵近绮山，中藏义井认回环。蝇头小楷谁工写，静阅心经在壁间。"}, {"author": "沙曾达", "title": "泽枯庵", "paragraphs": "残云风捲剩孤城，十万愚民誓死争。忠义维持存一脉，泽沾枯骨亦留名。"}, {"author": "沙曾达", "title": "海惠庵", "paragraphs": "阎公退隐喜禅参，犹道砂山海惠庵。遗址荒凉存瓦砾，千秋忠烈信无惭。"}, {"author": "沙曾达", "title": "庆云庵", "paragraphs": "庆云缭绕古庵前，董氏藏修学有年。庭院飘香疑月窟，祥居金粟额书传。"}, {"author": "沙曾达", "title": "水月庵", "paragraphs": "曲径通幽树静涵，城隅西畔有尼庵。月明如水水如月，一片禅机入定参。"}, {"author": "沙曾达", "title": "白衣阁", "paragraphs": "佛法菩提爱十方，荒丘高阁本无常。白衣大士应操纵，漫信尼姑忏悔忙。"}, {"author": "沙曾达", "title": "奎星阁", "paragraphs": "高阁何堪祀不经，苏公名重易奎星。黄杨树刻尊遗像，多士衣冠奉典型。"}, {"author": "沙曾达", "title": "玉带河", "paragraphs": "宫墙环绕水通灵，四面围同玉带形。桥跨汇征多士集，泮池无复藻芹馨。"}, {"author": "沙曾达", "title": "前湖", "paragraphs": "前湖遗址考城东，尘世沧桑转瞬中。烈女芳踪何处在？盟心白水仰高风。"}, {"author": "沙曾达", "title": "芙蓉湖", "paragraphs": "芙蓉湖水绕三山，数万圩田辟此间。筑土为堤成沃壤，居民村落认回环。"}, {"author": "沙曾达", "title": "香山湖", "paragraphs": "鹿女蹁跹与众殊，徵求浴水竟投湖。洁清自矢归何处，云影波光变幻无。"}, {"author": "沙曾达", "title": "雪浪湖", "paragraphs": "诗吟雪浪景遗风，激石奔流宛在中。湖畔纳凉饶胜景，榜书题石重潘公。"}, {"author": "沙曾达", "title": "申浦", "paragraphs": "申浦延长数镇环，纡行远道入江间。楼船直下三千壮，韩将当年任往还。"}, {"author": "沙曾达", "title": "梁武堰", "paragraphs": "东乡梁堰久相尊，千载名垂七里村。畚锸居民谁敢犯，溪旁龙集嘴犹存。"}, {"author": "沙曾达", "title": "黄田港", "paragraphs": "江水输田巨利收，凿传黄歇港成流。南通苏浙潮平阔，北达淮扬浪远浮。"}, {"author": "沙曾达", "title": "鲥鱼港", "paragraphs": "观渔静坐水云乡，港羡鲥鱼纲罟张。绕郭长江知味美，宴宜嘉客乐鲜尝。"}, {"author": "沙曾达", "title": "永定坝", "paragraphs": "江水何堪径入城，坝宜永定折西行。纡回渟滀波流缓，一邑人民享太平。"}, {"author": "沙曾达", "title": "龙须河", "paragraphs": "河绕西南接郑泾，龙须宛转自成形。江潮汹涌凭疏杀，港入黄田曲折经。"}, {"author": "沙曾达", "title": "九里河", "paragraphs": "五云桥过喜平波，九里河同九曲多。两岸高冈惊壁立，泥沙易积唤奈何。"}, {"author": "沙曾达", "title": "君山", "paragraphs": "君山赫赫仰春申，雄冠诸峰镇万民。直上可穷千里目，大江南北振全神。"}, {"author": "沙曾达", "title": "万松冈", "paragraphs": "山形濯濯未成龙，学使关心种万松。戒等甘棠毋剪伐，江边终古望葱茏。"}, {"author": "沙曾达", "title": "鸡头湾", "paragraphs": "两崖屹立若鸡头，一水汤汤直注喉。开凿人工真巧夺，桃源小岛辟中流。"}, {"author": "沙曾达", "title": "鹅鼻山", "paragraphs": "山势高斜远岸侵，形同鹅鼻插江心。水雷默置重重护，天险何虞敌舰临。"}, {"author": "沙曾达", "title": "黄山", "paragraphs": "席帽峰高眼界开，嶙峋怪石郁崔嵬。营房泥垒蜂窠似，炮置南台更北台。"}, {"author": "沙曾达", "title": "绮山", "paragraphs": "野外花开斗异芳，泛舟岭下溯吴王。山同绮绣春光媚，一路风和荡夕阳。"}, {"author": "沙曾达", "title": "敔山", "paragraphs": "高低山势列亭亭，十二洞门似敔形。环绕嶙峋多石壁，居民穿凿倍珑玲。"}, {"author": "沙曾达", "title": "定山", "paragraphs": "冈峦雄峻冠诸山，四面峰高各异湾。别业经营传葛氏，搜寻奇景考班班。"}, {"author": "沙曾达", "title": "砂山", "paragraphs": "平地成山事孰详，潮流砂积易沧桑。干戈扰攘殊今昔，吴越当年作战场。"}, {"author": "沙曾达", "title": "蟠龙山", "paragraphs": "龙蟠峻岭色称黄，垂拱编年纪盛唐。三日攀留鳞爪现，云从五彩兆祯祥。"}, {"author": "沙曾达", "title": "凤凰山", "paragraphs": "凿石暄传得凤凰，争看严际任翱翔。蟠龙相错增奇彩，盛德来仪颂圣王。"}, {"author": "沙曾达", "title": "观山", "paragraphs": "观山顶上玉屏风，古谚流传体物工。嶂列东西分叠翠，中通一道气垂虹。"}, {"author": "沙曾达", "title": "真山", "paragraphs": "至尊观建号真山，有女仙成在翠湾。爱瘱鹿娘传韵事，魂销已久孰追攀？"}, {"author": "沙曾达", "title": "镇山", "paragraphs": "昔有虹霓出此山，镇星陨化任回环。老僧独立惊奇石，云看无心作岫闲。"}, {"author": "沙曾达", "title": "萧山", "paragraphs": "山以萧名得姓宜，巍然高仰义寻思。祭江台址今安在？犹忆河豚欲上时。"}, {"author": "沙曾达", "title": "时山", "paragraphs": "小山名毗又名时，有寺能仁访旧遗。远溯攻书蒋待制，高风景仰寄遐思。"}, {"author": "沙曾达", "title": "贪山", "paragraphs": "樵夫望气识峰湾，喜掘金银殉此间。名利亡身同一辙，居民相戒号贪山。"}, {"author": "沙曾达", "title": "顾山", "paragraphs": "为喜登临访顾山，又名三界势连环。昭明文选楼何处，手植茶花在此间。"}, {"author": "沙曾达", "title": "香山", "paragraphs": "报道山花次第开，美人曾许采香来。吴王韵事留幽径，喜拥蛾眉醉绿醅。"}, {"author": "沙曾达", "title": "舜过山", "paragraphs": "有虞遗迹遍尘寰，江上名传舜过山。魏璞高风今在否？隐居曾记此峰间。"}, {"author": "沙曾达", "title": "巫山", "paragraphs": "石壁高分十二层，淋漓瀑布水云蒸。巫门夜雨传佳话，更见鸡冠旭日升。"}, {"author": "沙曾达", "title": "段山", "paragraphs": "段山壁立大江中，滚滚潮流石穴通。怒马象形同险峻，披襟长啸快临风。"}, {"author": "沙曾达", "title": "由里山", "paragraphs": "两峰相倚倍相亲，石作观音伫立神。瓠子高冈今在否？地灵人杰證前因。"}, {"author": "沙曾达", "title": "花山", "paragraphs": "花山屹崒似关中，黛色空濛气象雄。由里诸峰相断续，夕阳一抹吐长虹。"}, {"author": "沙曾达", "title": "秦望山", "paragraphs": "山河奠定纪秦皇，柴望当年意气扬。鸡贮锦笼峰屹立，一声破晓振山冈。"}, {"author": "沙曾达", "title": "石筏山", "paragraphs": "高飞巨石入江中，数丈平悬竹筏同。上下疑随潮水定，秦皇浮海逞威风。"}, {"author": "沙曾达", "title": "前栗山", "paragraphs": "前栗名山义有因，单椒独秀景偏新。四围沃土多嘉产，瓜味香甘迥绝伦。"}, {"author": "沙曾达", "title": "稷山", "paragraphs": "高风别业在峰湾，薛稷幽居号稷山。啸傲烟霞谁作伴，顾淞墓碣许追攀。"}, {"author": "沙曾达", "title": "覆酒山", "paragraphs": "低小山形似覆舟，讹呼覆酒义难求。纷来游客多豪饮，乘醉登临兴不侔。"}, {"author": "沙曾达", "title": "售山", "paragraphs": "称雄刘氏冠尘寰，强号名山作售山。啸聚威风犹在否？空嗟狐貉集峰湾。"}, {"author": "沙曾达", "title": "庆山", "paragraphs": "五色祥云集此间，庆因名里又名山。登临盘石胸怀畅，远望观高叠嶂环。"}, {"author": "沙曾达", "title": "焦山", "paragraphs": "时入深林认翠鬟，樵山竟误作焦山。毗连秦望峰如画，薪荷归来夕照间。"}, {"author": "沙曾达", "title": "白鹿山", "paragraphs": "砂山东北有高冈，白鹿名题胜迹彰。艳说吴王曾出猎，归携奇兽气飞扬。"}, {"author": "沙曾达", "title": "青山", "paragraphs": "西望高峰黛色浮，山青一幅画图收。干将炉铸安排九，剑气冲霄逼斗牛。"}, {"author": "沙曾达", "title": "女山", "paragraphs": "定峰西转势崔嵬，雅号女山异女堆。空谷芳留人如玉，闲寻遗址有仙台。"}, {"author": "沙曾达", "title": "白石山", "paragraphs": "天然矿产美江乡，白石嶙嶙作宝藏。开凿居民安乐土，恰教利用惠工商。"}, {"author": "沙曾达", "title": "赤石山", "paragraphs": "山形卑小宛如墩，下有嶙峋赤石根。开凿为亭今已废，丹砂妙用孰探原。"}, {"author": "沙曾达", "title": "彭墓山", "paragraphs": "为国干城誓敌歼，彭公号令本森严。军中斩获殊京观，墓表高冈亦壮瞻。"}, {"author": "沙曾达", "title": "万寿山", "paragraphs": "三十三山合境环，澄江形胜绝尘寰。真龙归宿传何处？万寿名尊在此山。"}, {"author": "沙曾达", "title": "君山教场", "paragraphs": "君山西麓辟操场，训练兵戎集有方。校武生童凭角艺，驰驱射击费评量。"}, {"author": "沙曾达", "title": "牧马场", "paragraphs": "价买江滨水草滩，兵民放牧各相安。马肥足壮军行色，蹂躏无虞赖长官。"}, {"author": "沙曾达", "title": "葫桥以", "paragraphs": "夏港元明最巨流，葫桥跨峙足千秋。洞环二十波澜阔，疑是长虹一道浮。"}, {"author": "沙曾达", "title": "桃花涧", "paragraphs": "涧在真山出左冈，纡回远注石潭藏。春来烂漫花开盛，疑是桃源夹水长。"}, {"author": "沙曾达", "title": "弥勒泉", "paragraphs": "水色清寒迥异常，泉传弥勒在山冈。桃枝剪取凭挥洒，一勺争携祓不祥。"}, {"author": "沙曾达", "title": "虎跑泉", "paragraphs": "泉水清甘酌虎跑，又名玉乳爱非嘲。任携作酒成佳酿，遐迩名驰胜异胶。"}, {"author": "沙曾达", "title": "白龙泉", "paragraphs": "白龙山麓有清泉，携取人间酿酒贤。风味特殊陶令醉，名垂不让虎跑先。"}, {"author": "沙曾达", "title": "一勺泉", "paragraphs": "砂山泉水孰探原？香积名厨悟夙根。一勺无多流石缝，闲供学士细评论。"}, {"author": "沙曾达", "title": "弥勒湾", "paragraphs": "贪山西畔有深湾，人迹谁能到此间。弥勒相传曾梦语，石头和尚许追攀。"}, {"author": "沙曾达", "title": "白龙洞", "paragraphs": "白龙游绕在山巅，变幻无形有洞传。燃烛三条深可入，雨祈灵应感神仙。"}, {"author": "沙曾达", "title": "冰莲池", "paragraphs": "寺传迎福住禅师，经写华岩绝妙姿。掷笔铮然深入水，青莲矗立化冰池。"}, {"author": "沙曾达", "title": "放螺池", "paragraphs": "一水瑩然澈底清，池名不坠仗禅名。螺皆截尾知怀德，鱼亦无鳞乐放生。"}, {"author": "沙曾达", "title": "洗砚池", "paragraphs": "东坡遗迹纪香山，书法超然孰可攀？砚洗芳流珍翰墨，一池清水认回环。"}, {"author": "沙曾达", "title": "圣清池", "paragraphs": "憩息香山仰魏公，寺旁曲水引流通。圣清题额留鸿雪，点缀禅林翰墨工。"}, {"author": "沙曾达", "title": "万骨茔", "paragraphs": "十万尸骸暴露伤，空前浩劫痛江乡。一丘白骨埋何怨，毅魄同归日月光。"}, {"author": "沙曾达", "title": "白骨塔", "paragraphs": "忠义名邦信有因，万民殉难话庚申。凄凉白骨埋山麓，建塔成形纪念真。"}, {"author": "沙曾达", "title": "梁敬帝墓", "paragraphs": "高封大土号仓墩，墓说前朝敬帝尊。发见花砖逾数十，巨蜂群出显精魂。"}, {"author": "沙曾达", "title": "春申墓", "paragraphs": "閒寻古迹君山下，墓有春申仰昔贤。珠履三千成幻梦，漆灯长夜照荧然。"}, {"author": "沙曾达", "title": "杜康墓", "paragraphs": "古来饮酒多豪杰，磈垒能消忆杜康。池水清涟鱼可数，遗坟凭吊在中央。"}, {"author": "沙曾达", "title": "刘伶墓", "paragraphs": "酒载刘伶百世芳，高风荷锸忆佯狂。荒凉古墓今犹在，碑字模糊认夕阳。"}, {"author": "沙曾达", "title": "二侯墓", "paragraphs": "砂山古墓足千秋，父老相传说二侯。旧石纵横遗址在，牧樵歌唱暮烟浮。"}, {"author": "沙曾达", "title": "魏璞墓", "paragraphs": "为爱名山葬此间，诗人傲骨俗尘删。卓然不朽真君子，犹指层峦认翠环。"}, {"author": "沙曾达", "title": "郭母墓", "paragraphs": "牛眠卜地悟前因，郭母曾将葬水滨。垒垒三坟千古在，沧桑屡易莫沈沦。"}, {"author": "沙曾达", "title": "葛母墓", "paragraphs": "九莲庵址卜山冈，葛墓巍然拥后方。叠嶂回环形势胜，凿残龙脉说荒唐。"}, {"author": "沙曾达", "title": "大宅坟", "paragraphs": "林深百亩胜佳城，徐氏遗坟负盛名。祭扫无虞逢雨节，季春十日喜天晴。"}, {"author": "沙曾达", "title": "千松坟", "paragraphs": "由来风鉴擅阴阳，坟美千松卜地昌。龙脉凿残真气绝，红桥流水感苍凉。"}, {"author": "沙曾达", "title": "杨舍人墓", "paragraphs": "相传杨舍本荒丘，镇以人名户口稠。墓葬水滨清可鉴，摩挲碑碣足千秋。"}, {"author": "沙曾达", "title": "赵孝子墓", "paragraphs": "风高百世孝无惭，像塑衣冠仰赵庵。墓碣巍然凭吊古，莲花穴畔许神参。"}, {"author": "沙曾达", "title": "黄氏三孝子墓", "paragraphs": "一门三孝绍箕裘，黄氏家风弈世昌。南北坟高存茂墅，丰碑鼎峙永流芳。"}, {"author": "沙曾达", "title": "七烈女墓", "paragraphs": "同时殉节溯遗型，七女坚贞应七星。张范芳名垂百世，青旸访古抚碑铭。"}, {"author": "沙曾达", "title": "石女冢", "paragraphs": "梁王有女耽音律，瑟在人亡世孰悲。自古知心能有几，空留遗冢对江湄。"}, {"author": "沙曾达", "title": "澄江诗社", "paragraphs": "自古君黄多毓秀，澄江集社溯权舆。诗吟提倡宗风雅，元末徐张喜见书。"}, {"author": "沙曾达", "title": "沧洲诗社", "paragraphs": "沧洲耆旧孰相参，当代名流二十三。合德联吟成古社，艳传评语遍江南。"}, {"author": "沙曾达", "title": "江上九子社", "paragraphs": "九子齐名结社贤，聊吟江上纪诗篇。才难自古宣尼叹，数合唐虞未许全。"}, {"author": "沙曾达", "title": "江干五老会", "paragraphs": "翰墨为缘忆旧欢，招同遗老集江干。狂歌醉饮成诗话，直上君山感百端。"}, {"author": "沙曾达", "title": "澄江试院", "paragraphs": "澄江使署本行台，士选菁莪广厦开。院景诗题凡十四，文章衡鉴得真才。"}, {"author": "沙曾达", "title": "澄江书院", "paragraphs": "暨阳书院孰先闻，赐号澄江仰蔡君。业绍西山兴实学，士风丕振励辛勤。"}, {"author": "沙曾达", "title": "梅花书院", "paragraphs": "岿然书院辟君山，广植梅花认翠环。荟萃人材增号舍，诸生会课尽欢颜。"}, {"author": "沙曾达", "title": "礼延书院", "paragraphs": "季子名区合礼延，彭公题额景前贤。生童课集规模备，奋起人才著祖鞭。"}, {"author": "沙曾达", "title": "南菁书院", "paragraphs": "南方多士颂黄公，院立斋分计划工。郁郁菁莪歌雅化，通才蔚起振文风。"}, {"author": "沙曾达", "title": "君山竹院", "paragraphs": "隐居别业借君山，竹院萧疏水石间。钓月迎风谁作伴，寺僧相约往同还。"}, {"author": "沙曾达", "title": "黄山书舍", "paragraphs": "沟南举止自从容，书舍曾传席帽峰。归隐田园居别墅，诗文跌宕重儒宗。"}, {"author": "沙曾达", "title": "沧江书舍", "paragraphs": "家居北郭近沧江，寝馈诗文兴未降。主讲澄江多不乐，归寻书舍对寒窗。"}, {"author": "沙曾达", "title": "香山书屋", "paragraphs": "苍苔一径妙通幽，老柏浓阴古屋留。继美香山谁署额，曾传九老集名流。"}, {"author": "沙曾达", "title": "兰贤书屋", "paragraphs": "芝兰秀茁似君贤，馆筑清幽竹树连。陶写性情工唱和，传钞江上重诗篇。"}, {"author": "沙曾达", "title": "望江楼", "paragraphs": "江楼遥望涤尘氛，汹涌曾当十万军。多少英雄淘尽未，孤帆一叶等浮云。"}, {"author": "沙曾达", "title": "文选楼", "paragraphs": "昭明著作重人寰，文选楼传三界山。锦带角巾人宛在，碑寻遗址乐追攀。"}, {"author": "沙曾达", "title": "三到楼", "paragraphs": "刘母曾称祝寿全，澄江三到谱编年。高楼子妇承欢处，祝拟华封盛事传。"}, {"author": "沙曾达", "title": "环山楼", "paragraphs": "楼筑崔巍选异材，书藏万卷等兰台。名流过访无虚日，窗为看山面面开。"}, {"author": "沙曾达", "title": "山满楼", "paragraphs": "诸峰矗列满楼前，几席光凝翠色连。旁有鸥亭临水立，烟波缥渺更无边。"}, {"author": "沙曾达", "title": "承恩楼", "paragraphs": "楼筑承恩在华东，相传陶氏旧家风。龙砂八景宜赓续，陆蒋题诗记事工。"}, {"author": "沙曾达", "title": "对山安砚楼", "paragraphs": "遥对龙砂拓地幽，斯楼端合住名流。安排几砚勤攻读，书画咸宜景物收。"}, {"author": "沙曾达", "title": "静观楼", "paragraphs": "叶氏层楼署静观，书藏五万卷胪欢。搜寻名稿珍梨枣，美媲缥缃定不刊。"}, {"author": "沙曾达", "title": "得月楼", "paragraphs": "高楼近水峙城东，月色明随水色同。疏柳寒潮入高咏，主人歌啸乐其中。"}, {"author": "沙曾达", "title": "大雅堂", "paragraphs": "以诗会友擅风流，多士同堂学识优。大雅匡扶属吾党，传钞江上足千秋。"}, {"author": "沙曾达", "title": "从野堂", "paragraphs": "从野堂成继大雅，诗人集会迈群伦。西溪存稿珍光羽，犹记当年十五人。"}, {"author": "沙曾达", "title": "梅花堂", "paragraphs": "小峰特出傍山庵，堂号梅花树静涵。疏影横斜多幻景，东坡遗额许相参。"}, {"author": "沙曾达", "title": "君子堂", "paragraphs": "堂筑双池近泮宫，亭亭净植送荷风。长身玉立推君子，多士来游雅操同。"}, {"author": "沙曾达", "title": "晴山堂", "paragraphs": "晴山堂辟在旸岐，霞客曾居卜宅宜。相契尽多名下士，汇藏帖石世珍奇。"}, {"author": "沙曾达", "title": "丹魁堂", "paragraphs": "御笔亲书一字芳，丹留试卷沐恩光。君臣合德如鱼水，堂以魁名志不忘。"}, {"author": "沙曾达", "title": "书穫堂", "paragraphs": "书田收穫溯渊源，堂搆相承缪氏尊。湖石菱池臻妙景，养疴适性古风敦。"}, {"author": "沙曾达", "title": "斗酒堂", "paragraphs": "补萝书画号专家，斗酒吟诗逸兴奢。潇洒幽居原脱俗，堂寻遗址在龙砂。"}, {"author": "沙曾达", "title": "虚受堂", "paragraphs": "先生饱学矢谦衷，衡鉴人才本至公。堂筑临湖虚若谷，升阶犹许挹清风。"}, {"author": "沙曾达", "title": "深柳读书堂", "paragraphs": "楼东陈氏喜幽居，深柳环溪爱旧庐。几席安排资诵读，书声朗朗励三馀。"}, {"author": "沙曾达", "title": "言子游读书处", "paragraphs": "圣门文学读书优，吾道南行重子游。黉塔湾传遗迹在，宗言名社景千秋。"}, {"author": "沙曾达", "title": "徐霞客读书处", "paragraphs": "文昌高阁在砂山，霞客攻书任往还。桧树二株留手植，摧残风雨夜窗间。"}, {"author": "沙曾达", "title": "李忠毅公读书处", "paragraphs": "李公年少喜攻书，落落幽斋爱独居。老柏森然留手泽，淩云劲节励当初。"}, {"author": "沙曾达", "title": "杨文定公读书处", "paragraphs": "读书泾上忆杨公，学使名题七字工。三载下帷勤刻苦，避蚊两足置坛中。"}, {"author": "沙曾达", "title": "梅花别墅", "paragraphs": "梅花作伴出恒蹊，别墅曾传瓠岱西。清玩行吟欣得所，名流相集快诗题。"}, {"author": "沙曾达", "title": "韩园", "paragraphs": "广辟园林善植梅，巍然堂阁众香开。池亭环绕多烟景，游客青骢杂沓来。"}, {"author": "沙曾达", "title": "漫园", "paragraphs": "漫园故址辟南隅，刘墓为邻德不孤。池鸟相参增化境，酒酣泣下感唏吁。"}, {"author": "沙曾达", "title": "实园", "paragraphs": "西溪力学种灵根，万卷书藏爱实园。一片丹心思报国，后凋松柏岁寒存。"}, {"author": "沙曾达", "title": "澹园", "paragraphs": "徐氏城东辟澹园，入门藤石古风存。池湾径曲通幽胜，遥望江山景物繁。"}, {"author": "沙曾达", "title": "萃涣园", "paragraphs": "交游豪俊迈群伦，萃集名园结契真。池馆亭台多错列，百年风物證前因。"}, {"author": "沙曾达", "title": "种药园", "paragraphs": "方塘相接爱通渠，园扩亭环十亩馀。水月台高披景物，林藤掩映喜幽居。"}, {"author": "沙曾达", "title": "清机园", "paragraphs": "世事沧桑异昔今，湖亭水榭渺难寻。琴台疑是成高阜，静听钟声有二音。"}, {"author": "沙曾达", "title": "壶天园", "paragraphs": "嵁岩深涧辟园中，景物清幽迥不同。倚笛名楼高百尺，云烟拥护画难工。"}, {"author": "沙曾达", "title": "五松园", "paragraphs": "植松数百爱涛生，沼沚回环曲径行。高结庐亭容小憩，水风激荡自成声。"}, {"author": "沙曾达", "title": "且休园", "paragraphs": "背山面水喜临流，搆置园林且自休。鸳阁吟风开胜境，龙砂遥望白云浮。"}, {"author": "沙曾达", "title": "留园", "paragraphs": "镜湖别业养天真，修竹深林迥绝尘。槛外池宽数十亩，留宾待月趁良辰。"}, {"author": "沙曾达", "title": "姜园", "paragraphs": "姜园俗号顾家园，旧址重新别业尊。修竹深池通曲径，古梅数本爱元存。"}, {"author": "沙曾达", "title": "西园", "paragraphs": "池环三面景清幽，曾记西园结社游。花木浓阴犹在否，学堂改组异春秋。"}, {"author": "沙曾达", "title": "适园", "paragraphs": "叠石嵯峨古意存，园林静辟避尘喧。名花修竹工描写，粉本珍藏易画轩。"}, {"author": "沙曾达", "title": "怡园", "paragraphs": "挂冠归隐自怡然，广辟园林作地仙。花木亭台供玩赏，联吟陶社尽时贤。"}, {"author": "沙曾达", "title": "中山公园", "paragraphs": "寄园旧址作公园，名易中山本寿山。漫说亭湖饶胜景，荆榛满目问谁删？"}, {"author": "沙曾达", "title": "学圃", "paragraphs": "陶氏归田学圃安，莳花艺药喜游观。梅林广植添香雪，作记为文妙弄翰。"}, {"author": "沙曾达", "title": "行还圃", "paragraphs": "圃乐行还十亩间，负山临水喜清闲。龙砂环绕诸峰列，翠挹轩亭认髻鬟。"}, {"author": "沙曾达", "title": "石溪小圃", "paragraphs": "四围溪水绕贤庄，金氏归田筑草堂。亭榭回廊开胜境，搜罗书画爱珍藏。"}, {"author": "沙曾达", "title": "寝邱", "paragraphs": "晚年小圃辟园林，诗选澄江自在吟。遗命寝邱应葬我，先时作记慰初心。"}, {"author": "沙曾达", "title": "松风亭", "paragraphs": "亭居山半号松风，三角嵚崎鼎足同。江远波光依旧否，不平怒郁类胸中。"}, {"author": "沙曾达", "title": "五里亭", "paragraphs": "去城五里置邮亭，攘往熙来道所经。小坐行人容憩息，阴同棠舍感恩铭。"}, {"author": "沙曾达", "title": "望来亭", "paragraphs": "郝公惠政仰长才，亭建西郊众母推。相戒甘棠毋剪伐，使君何日得重来。"}, {"author": "沙曾达", "title": "汪公亭", "paragraphs": "重浚横河竣钜工，人人乐利感汪公。建亭泐石歌遗爱，纪念深恩再造同。"}, {"author": "沙曾达", "title": "倍荆亭", "paragraphs": "一门喜气乐和平，亭取同枝筑倍荆。昆弟联吟敦友谊，怡怡弈世仰科名。"}, {"author": "沙曾达", "title": "菜亭", "paragraphs": "耄年治圃胜传经，憩息园林作菜亭。径直蔬方类我性，叮咛小子记模型。"}, {"author": "沙曾达", "title": "存雪亭", "paragraphs": "季园盛事渺谁论，雪浪名湖义孰存。搜葺遗亭供眺览，长沙题额妙探原。"}, {"author": "沙曾达", "title": "观稼亭", "paragraphs": "亭东一带水村连，稼穑閒观自在天。可奈频年增税敛，世间最苦力耕田。"}, {"author": "沙曾达", "title": "女仙台", "paragraphs": "道是前朝太守女，入山得道早成仙。台空遗址今犹在，驾鹤曾传入洞天。"}, {"author": "沙曾达", "title": "祭江台", "paragraphs": "台筑萧山近水滨，年年邑令祭江神。鲚珍入贡知鱼美，更喜烹鲜宴客宾。"}, {"author": "沙曾达", "title": "六射垛", "paragraphs": "垛称六射气淩云，尚武由来不尚文。叹息暴秦张毒燄，儒生坑陷并书焚。"}, {"author": "沙曾达", "title": "钓台村", "paragraphs": "渭阳垂钓访遗贤，姜尚皤皤忆大年。漫说江滨台是否，英雄风骨自高骞。"}, {"author": "沙曾达", "title": "胥歌村", "paragraphs": "橐载昭关竟入吴，英雄气短志无渝。吹箫乞食谁知己，落日悲歌泪洒芦。"}, {"author": "沙曾达", "title": "郭璞宅", "paragraphs": "阴阳妙理孰探源，风鉴由来郭璞尊。蔓草荒烟寻旧址，相传遗宅在长村。"}, {"author": "沙曾达", "title": "公输遗宅", "paragraphs": "巧匠公输奉若神，长村遗宅溯传薪。寻常机笋多穿凿，架木谁能步后尘？"}, {"author": "沙曾达", "title": "季子耕处", "paragraphs": "季子高风孰许攀，逊耕让畔马鞍山。芙蓉湖水资输溉，遗迹犹寻陇亩间。"}, {"author": "沙曾达", "title": "倪高士旧居", "paragraphs": "避乱居江习礼村，倪公风雅品尤尊。工诗善画称高士，馆筑停云忆旧轩。"}, {"author": "沙曾达", "title": "倪高士别墅", "paragraphs": "高士胸襟本卓然，经营别墅爱林泉。搜罗风景归诗画，吟写陶情类辋川。"}, {"author": "沙曾达", "title": "苏墅", "paragraphs": "东坡遗迹遍江山，抱月飞仙任往还。别墅高风何处觅？碑镌田舍绝尘寰。"}, {"author": "沙曾达", "title": "姬墩", "paragraphs": "一墩屹立在前周，庙立姬光忆旧游。赛会迎神昭信仰，登临凭吊足千秋。"}, {"author": "沙曾达", "title": "伞墩", "paragraphs": "伞墩湖水列西东，万树梅花香雪中。垂吊吴王公子墓，珊瑚洞口夕阳红。"}, {"author": "沙曾达", "title": "梅花墩", "paragraphs": "广植寒梅万树纷，墩高花影黯斜曛。地多瓶缶前朝物，道是韩公驻宋军。"}, {"author": "沙曾达", "title": "道成墩", "paragraphs": "湛母曾师得道真，群妖剑斩术通神。青旸沿袭旌阳号，仙去墩遗渺隔尘。"}, {"author": "沙曾达", "title": "读圩", "paragraphs": "一圩围水小桥通，景物清幽迥不同。高耸土丘形似笠，名传朱子读书中。"}, {"author": "沙曾达", "title": "龙潭", "paragraphs": "龙见为霖喜美谭，相传南漍有深潭。乡民祈祷昭灵应，鳞爪斑斑五色参。"}, {"author": "沙曾达", "title": "虎石", "paragraphs": "石形如虎真同虎，为祟人间作酒星。湿验高冈香味在，以戈凿额便无灵。"}, {"author": "沙曾达", "title": "牛迹石", "paragraphs": "有虞耕凿在山前，牛迹当年以石传。稼事犹遗方寸地，后人风动力耘田。"}, {"author": "沙曾达", "title": "金鹅石", "paragraphs": "砂山累石顶高平，翔集金鹅引吭鸣。足迹彰彰犹宛在，空思肉食笑纷争。"}, {"author": "沙曾达", "title": "避火石", "paragraphs": "万民瞻仰泽流长，以石铭恩示不忘。避火功奇徵定海，永留祠宇镇江乡。"}, {"author": "沙曾达", "title": "九音石", "paragraphs": "孙家遗石弃园林，叩之泠然有九音。久辱泥涂谁赏识，品题声价重兼金。"}, {"author": "沙曾达", "title": "十字碑", "paragraphs": "圣笔亲题十字奇，文留申浦仰丰碑。云雷呵护知非幻，季子贤名万古垂。"}, {"author": "沙曾达", "title": "心经碑", "paragraphs": "碑石崔巍放眼高，心经字句任挥毫。龙蛇变幻惊椽笔，疑是张颠醉后豪。"}, {"author": "沙曾达", "title": "赵松雪碑", "paragraphs": "松雪书名震古今，观音碑记列禅林。空灵手腕超颜柳，原碣珍藏待赏音。"}, {"author": "沙曾达", "title": "王羲之碑", "paragraphs": "右军笔法迈群伦，序写兰亭妙入神。拓本搜罗重刻石，士林绳墨永藏珍。"}, {"author": "沙曾达", "title": "大铁佛", "paragraphs": "澄江福地辟操场，铁佛巍然镇后方。坦腹洞穿经练补，如来妙法胜娲皇。"}, {"author": "沙曾达", "title": "大铁猫", "paragraphs": "濒江一邑撼波潮，镇定全城有二猫。铁练铸成凭锁钥，船形风鉴说非谣。"}, {"author": "沙曾达", "title": "石龟趺", "paragraphs": "道观无名纪失真，龟趺遗迹溯前因。夕阳荒草埋幽径，碑石搜寻访比邻。"}, {"author": "沙曾达", "title": "煎海僧", "paragraphs": "提刀杀敌笑诸生，五百健儿抵万兵。隐岛煎盐甘自给，相持高义学田横。"}, {"author": "沙曾达", "title": "月禅僧", "paragraphs": "偏衫大袖首登城，铳弩兼持奋不平。杀贼无虚惊辟易，禅门仗义勇垂名。"}, {"author": "沙曾达", "title": "佛印僧", "paragraphs": "技击称雄冠一时，禅门墨戏亦多奇。书临松雪超凡俗，秀润尤难大小宜。"}, {"author": "沙曾达", "title": "大育头陀", "paragraphs": "铜驼荆棘痛摧残，一曲离骚手自弹。易号头陀空色相，飘然化佛列仙坛。"}, {"author": "沙曾达", "title": "城东二义", "paragraphs": "知交管鲍许心盟，休戚相关等弟兄。异姓同居如一日，城东二义永垂名。"}, {"author": "沙曾达", "title": "兄弟二难", "paragraphs": "弟兄行谊本无乖，绝色兼金不乱怀。耿介高风诚罕见，二难品峻许同侪。"}, {"author": "沙曾达", "title": "曹氏四绝", "paragraphs": "弟兄诗画艺兼工，友爱相敦道可风。载酒名园恒醉咏，时称四绝羡才雄。"}, {"author": "沙曾达", "title": "一秋双解", "paragraphs": "徐吴盛事纪科名，双解同时宴鹿鸣。璧合珠联徵宿学，鳌头各占沐恩荣。"}, {"author": "沙曾达", "title": "一科十五", "paragraphs": "科名盛事记前因，明代咸钦得士真。一榜恩荣推十五，地灵人杰话江滨。"}, {"author": "沙曾达", "title": "魏璞好游烟水", "paragraphs": "天怀高旷乐烟霞，每值秋风逸兴赊。载酒吟诗能却俗，远随流水喜浮家。"}, {"author": "沙曾达", "title": "焦丙挂带不仕", "paragraphs": "故人情重访虞门，诏应徵求笑语温。三带任携金玉角，飘然远隐谢高轩。"}, {"author": "沙曾达", "title": "王逢号席帽山人", "paragraphs": "巢由清洁敢希踪，高隐黄山席帽峰。泉石耽吟惟性适，梧溪遗集仰诗宗。"}, {"author": "沙曾达", "title": "葛密父子清节", "paragraphs": "挂官孝养愿初偿，偕隐上湖一草堂。乔梓清风高百世，后先辉映节昭章。"}]