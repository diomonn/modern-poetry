[{
	"author": "吴世昌",
	"title": "题红叶寄人",
	"paragraphs": "夕照香山红欲烧，经霜犹自恋寒条。冲寒采得灯前寄，万水千山逐梦遥。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "与进之夜谈赋此",
	"paragraphs": "早识此身非我有，敢将肝胆照生平。诸公尽被聪明误，吾辈岂求当世名。未学神仙先学佛，不关风月总关情。文章馀业真何用，留作江潮万古鸣。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "凤台",
	"paragraphs": "迢递斜辉照凤台，当春无绪倦衔杯。待留泪眼看花尽，难买香车载梦回。落蕊缤纷谁更拾，相思狼籍不成灰。何堪检点芳时恨，满目愁云压鬓来。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "古城二首 其一",
	"paragraphs": "见惯狂胡绝路尘，何须荆棘始伤神。古城风雪遮天日，争学琵琶事贵人。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "古城二首 其二",
	"paragraphs": "寂寞何人问古城，衣冠络绎走新京。武皇帷幄三千策，只有和亲是上乘。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "百感",
	"paragraphs": "百感年来苦不禁，当歌对酒久消沉。纵教濩落千朝醉，难剪迷茫一寸心。人世已无堪恨事，他生未必更情深。青春如梦何消说，梦里谁能著意寻。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "刘后村跋《马和觅句图》，散文诗也，今檃括其语且广其意",
	"paragraphs": "夜阑漏尽鹤先睡，屈脚苍头傍火灰。此翁假寐方冥搜，旁有破瓶插冻梅。若非天下苦硬人，安得秀句供别裁。尽有销金帐里客，浅斟低唱暖玉杯。若见此图应大笑，笑此人间落拓才。鹤梦辽阳殊未归，苍头鼻息已如雷。赖有梅花排寂寞，三朵两朵坼冻开。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "奉和宥师原韵兼示进之素云",
	"paragraphs": "酒压清歌咽不回，芳园别夜记传杯。风惊绣幕悬残月，人去寒灯落旧灰。点点流萤迷柳径，沉沉花雾葬楼台。罗巾挽断浑无计，愧煞当年作赋才。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "对月一首有感而赋时二十九军正受日寇怂恿伪造自治",
	"paragraphs": "窃药当年计本非，至今碧海动馀悲。人间应有系心事，此境那堪老不归。后羿长弓浑未折，嫦娥始愿恨终违。悬知圆缺关潮汐，无奈清光借日辉。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "社日豋采石矶太白楼 其一",
	"paragraphs": "不以豋临倦，春袍试暂游。江山留短梦，风雨猎危楼。岸削鱼窥网，崖巉浪狎鸥。断红销未尽，天际一帆收。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "社日豋采石矶太白楼 其二",
	"paragraphs": "隐隐雷惊蛰，苍苍雾掩洲。土风恣野哭，社燕借归舟。不向高岑望，宁知天意愁。作歌嗟逝水，岂独供离忧。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "阳历除夕书感",
	"paragraphs": "岁尽炎峤祗夹衣，绀山碧水供清思。十年已返杨朱路，两鬓未添墨翟丝。贪读禁书寻复壁，偶凭秃笔写危辞。明朝未必春期近，也贴神荼镇百魑。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "咏史三章 其一",
	"paragraphs": "昨夜边城奏凯歌，将军神武试横磨。十年养士知堪用，跃马先操同室戈。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "咏史三章 其二",
	"paragraphs": "直把杭州作汴州，更谁风雨济同舟。桓灵灭国千年后，还见清流投浊流。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "咏史三章 其三",
	"paragraphs": "剩水残山殊不恶，断歌零舞总关情。百官耗尽陈仓粟，已办归舟向二陵。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "夜抵威尼斯",
	"paragraphs": "万灯水底映楼台，摇荡楼台入梦来。我亦水乡行脚惯，独无怀抱向谁开。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "《红楼梦探源》（英文本） 其一 五卷书成，纪以五绝",
	"paragraphs": "一往情深到太虚，千秋伟业托华胥。原知此梦人多有，若个醒来肯著书。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "《红楼梦探源》（英文本） 其二 五卷书成，纪以五绝",
	"paragraphs": "朱墨琳琅满纸愁，几番抱恨注红楼。脂斋也是多情种，可是前生旧石头。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "《红楼梦探源》（英文本） 其三 五卷书成，纪以五绝",
	"paragraphs": "风月繁华记盛时，欲将宝鉴警顽痴。棠村小序分明在，红学专家苦未知。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "《红楼梦探源》（英文本） 其四 五卷书成，纪以五绝",
	"paragraphs": "残稿迷亡不可寻，程高缀补见深心。将倾大厦终难挽，何必皇恩说到今。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "《红楼梦探源》（英文本） 其五 五卷书成，纪以五绝",
	"paragraphs": "大义消沉二百年，高潮争论薄云天。张皇幽眇诚馀事，莫道无人作郑笺。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "山花子",
	"paragraphs": "三月露桃便欲残，高楼帘幕惜轻寒。楼下落红无著处，绕栏干。陌上寻常飘柳絮，人间咫尺隔蓬山。梦里不知春水皱，也相关。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天",
	"paragraphs": "客馆春归人未还，一春脉脉看春残。年时好梦依稀尽，醉里明灯即渐阑。云黯淡，夜茫漫。休将前事寄危栏。我侬少小无家惯，只解悲凉不解欢。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "蝶恋花",
	"paragraphs": "那不人生容易老？未到黄昏，便觉斜阳少。试倩危弦流侧调，为君未必君知道。背手黄昏成独笑。几片随风，还向枝头绕。转眼落红春可扫，新莺学得啼清晓。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "浣溪沙",
	"paragraphs": "楼上朱帘镇日垂，帘中燕去几时归。楼头风絮苦低徊。往事不随残照尽，新愁常伴一春回。人生消得几颦眉。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "蝶恋花",
	"paragraphs": "凋尽林花春又暮。淡梦清愁，一晌为谁误。日日东风吹碧树，声声杜宇啼红雨。宿酒醒来无意绪。凉月疏星，照澈天涯路。路隔天涯归甚处，今番错向春城住。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "玉楼春",
	"paragraphs": "初心写入钗头凤，付与阿谁弦上弄。当年此意少人知，莫使馀音还绕栋。而今倦说愁轻重，浅笑低眉随分共。尽教芳绪懒如云，不许閒情来逗梦。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "苏幕遮",
	"paragraphs": "紫罗藤，垂别院。一夜狂风，墙角堆花满。蜂蝶不知春已远。几度飞来，犹抱残枝颤。绿荫深，香渐断。未觉春归，先觉诗情短。泪涴春衫休更浣。叠起春衫，藏起离人怨。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "临江仙",
	"paragraphs": "欢意总随逝水，芳时最有轻颦。年年风雨扫残春。楼高迷远望，树密碍归云。缥缈难寻旧梦，翩跹每忆长裙。酒阑夜永味酸辛。几年长懊恼，一晌太情真。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "浣溪纱 仿花间体",
	"paragraphs": "春困觉来记梦多，池边凉雨点新荷。凭栏无语托微波。曾傍香肩量翠袖，佯将纤指认箕箩。此时忆得薄情无。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "蝶恋花",
	"paragraphs": "历历清欢能几度。酒罢歌残，一律无寻处。有限韶光花底驻，无情逝水天涯去。哀乐新来君莫诉。已到人间，怨得人间苦。冬夜严霜秋早露，悄然且就人间住。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "沁园春",
	"paragraphs": "开卷长吟，掩卷浩歌，甚计避愁。奈前贤著作，多谈名利；骚人讴咏，也羡封侯。天下兴亡，匹夫有责，几辈英豪抱此忧。千秋下，叹元龙独卧，百尺高楼。平生湖海淹留。听一片哀嗷动九州。况孤云缥缈，烽烟塞外；疏星明灭，刁斗城头。滚滚黄河，滔滔白浪，可有狂夫挽倒流。关情处，正燕巢危幕，鼎沸神洲。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "忆秦娥",
	"paragraphs": "秋光老，悲秋未足伤怀抱。伤怀抱。百年魔舞，夜长难晓。游人尽说江南好，哀兵却忆辽东道。辽东道。千山胡马，一轮残照。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "浣溪沙",
	"paragraphs": "朱梦初残夜未残，橘黄灯静散微寒。卧听枯树舞姗姗。休恨布衾凉似铁，且看窗外月如环。龙沙万里几人还。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "减字木兰花",
	"paragraphs": "文章误我，赤手书生无一可。我负文章，只向高城赋国殇。江山如画，到处雄关堪驻马。水胜山残，任是英雄泪不乾。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天",
	"paragraphs": "陌上修杨委地垂，长莎辇路落红稀。珠帘燕去常慵卷，锦字春来未有期。香篆细，缕文痴。相思无益况相疑。东风著意吹罗带，晓月何心照独栖。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天",
	"paragraphs": "宛转残镫映玉枰，当时鶗鴂惜芳情。虚传花底春无价，枉向人间恨费声。从旧约，理初盟。玉珰重叠记微诚。裁绫欲画愁妆影，百遍千回总未成。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "玉楼春",
	"paragraphs": "少年不把相思种，此日那成良夜恸。卢郎头白听啼鹃，凉月孤灯谁与共。消春预作他时梦，歌板酒旗真底用。花时百计费沉吟，不奈花飞随处送。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "风韵好",
	"paragraphs": "谁似伊人风韵好。能酒能诗，能蹙还能笑。可惜人生常草草。无奈流年，如水迢迢，暗里朱颜随分老。记著他时把我恼。我比他痴，他比吾年少。最是那回忘不了。窄窄弓腰，已上高楼，还把柔眸楼下扫。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天 其一",
	"paragraphs": "尽日春风卷画帘，天涯人老落花天。只因寄骨同寒燕，未可将身比病蝉。多少事，费缠绵。酒边倦绪似中年。如何丝竹摒除尽，尚有心头一缕弦。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天 其二",
	"paragraphs": "只为归期未可期，还将闲事写无题。九州惯铸人间错，一缕难抽茧底丝。临断岸，袅空枝。送春风雨皱春池。从今几度芳菲歇，游子天涯始得归。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "意难忘",
	"paragraphs": "分袂临歧。记柔情宛转，絮语迷离。凤箫声已断，鲸烛泪空垂。形与影、怎相随。密意两心知。争奈他、劳魂役梦，万种娇痴。近来百事堪疑。但人前强笑，暗里颦眉。愁深难更说，别久不成悲。虚有约、总无期。秋尽雁来稀。待甚时、相逢执手，款款问伊。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "临江仙",
	"paragraphs": "捲絮轻风漫漫，漂花流水迟迟。每从零落见春姿。去年人别后，今日独来时。料得两弯浅黛，能藏几许深思。况添颦蹙数归期。为他温旧梦，泥我写新词。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "金缕曲 答寄四哥武汉，用圆明园联句原韵",
	"paragraphs": "此意兄知否。自重阳、孤怀廖落，倦歌金缕。故园登临长啸客，纵目关山非旧。渐凋尽、御沟枯柳。闻道团城移玉佛，想而今、佛也眉儿皱。谁怨得，黄花瘦。倾城消息今初透。又无非、和亲策妙，岁金输够。叔侄君臣前日事，此日舆图换绣。费几度、新亭沾袖。书卷生涯兄莫问，算书生、到此真何有。南去雁，频回首。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "蝶恋花",
	"paragraphs": "窗外碧天垂黯幕。车底征轮，历鹿牵离绪。淡散斜辉穿野树，浓阴遮断江南路。不信天涯终不遇。只恐相逢，还是无言语。远市微明灯火处，茫茫行旅长如许。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "瑞龙吟",
	"paragraphs": "芜城路。长忆蒲满雷塘，莺啼高树。绵绵芳草相思，山长水阔，魂消甚处。恨延伫。惆怅探春来晚，绿遍庭户。不堪检点馀香，难寻蝶梦，愁听燕语。游子天涯初到，朦腾倦眼，慵看歌舞。无奈近来，风怀疏懒如故。抛残密约，多少伤春句。谁念我、高楼醉卧，长堤孤步。心逐流波去。争教料理，年时旧绪，幽恨千千缕。都输与，缤纷飘零红雨。人间万事，但看飞絮。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "玉楼春",
	"paragraphs": "明珠难系流光住，不记回廊携手处。空留心底浅深潮，怎觅梦中来去路。芳时粉白原无数，容易朝花凋日暮。身如海角断根萍，心逐江边离树絮。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天",
	"paragraphs": "到处天涯感旧游，消魂不独记扬州。酒徒寂寞虫吟夜，侧调凄清雁到秋。欢易尽，意空留。几回惆怅上高楼。西流银汉东流水，难洗人问两地愁。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "少年游",
	"paragraphs": "平山黛影枕清流，桨底荡层楼。击楫高歌，凭舷细语，不许话离忧。别来玉指裁芳信，千里寄温柔。怎比当时，垂杨轻舞，筛月照扁舟。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "满庭芳",
	"paragraphs": "玉树声消，台城烟散，绿杨还映朱楼。旧时王谢，归燕觅新俦。楼外哀鸿惨切，未吹到、歌舞楼头。偏安久，辽阳信断，情味似杭州。悠悠。休更说，南朝旷达，东晋风流。但秦淮吞恨，钟阜凝愁。妆点升平景色，有娇客、陌上春游。凭谁问，河山万里，几处缺金瓯。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天",
	"paragraphs": "绰约腰支束绮罗，系人最忆两横波。临分不作伤怀语，一任斜晖迢递过。春晼晚，事蹉跎。旧家院落断笙歌。东风吹到蔷薇老，转觉春情脉脉多。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天",
	"paragraphs": "谋国年年说帝秦，卢沟战起尚和亲。北门锁錀今何在，南渡衣冠委路尘。排队久，点行频。都无片语话酸辛。谁知送往迎来者，几度生离死别人。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "疏影",
	"paragraphs": "山城望极。正暮鸦万点，寒雾如织。系马桥头，解缆堤边，无端折了千尺。当年司马嗟摇落，料未省、行人凄恻。想异时、再到江潭，细数盛年虚掷。应是横塘旧种，淡烟晚照里，来伴岑寂。尔许青青，不管相思，只管人间离别。深知身在情长在，奈梦绕、千山难觅。甚西风、吹老梧桐，更舞瘦条残碧。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "鹧鸪天",
	"paragraphs": "暖日疏林照渌波，游人长见影婆娑。谁家种得痴情树，粒粒枝头醉欲酡。呼女伴，挽轻箩。相思共拾不嫌多。春风一夜吹红豆，遍地相思奈尔何。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "满江红",
	"paragraphs": "一举凌空，暂收起、十年尘迹。扶摇上、云罗缺处，莫之夭阏。渡海不关求佛法，培风岂假垂天翼。算今朝也到白云乡，非迁客。神州事，判今昔。乾坤转，动心魄。瞰奔腾雾底，乱山千叠。过眼方惊乡国远，回头便是重洋隔。待他时拭目展舆图，新颜色。",
	"id": "66b2cdea-82a7-3517-84d1-721d07b49978"
}, {
	"author": "王季思",
	"title": "一舸",
	"paragraphs": "一舸飘然未有期，此间聊足小栖迟。园菘叶厚因霜嫩，江蟹黄多与酒宜。壮岁情怀转萧索，殊乡风物易凄其。晚晴更见西山雪，白发催人要几丝。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "籀园读翮父诗",
	"paragraphs": "君诗如长剑，锋利不可当。寒光射眸子，劲气挟风霜。我诗如短枪，所持唯一快。机发方寸间，命中百步外。英雄用武须得时，时穷且复吟君诗。平生交旧半落寞，以诗御穷诗不辞。春风三月吹琉璃，池塘隐隐闻鼓鼙。一波东走一波随，想见中原万马驰。诗才甘让君，利器我所惜，常陈七星看渐赤。异时狭路与君逢，记取两贤岂相扼？",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "西湖",
	"paragraphs": "却来柳下度春宵，帘卷依稀见六桥。一水因人成缱绻，万灯照镜各妖娆。群臣南渡何时返，风物西湖又见招。不待鸡鸣径东去，留将朝气看江潮。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "不寐",
	"paragraphs": "中夜匡床展转时，一灯凄暗写相思。莺花送酒春无待，风雨摇人梦不怡。已遣闲情归幻境，勉融苦语入新词。沉吟一字披衣起，结习年来只自知。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "鱼乐桥吃松花饼",
	"paragraphs": "小市依河正自宽，夕阳分出半街寒。自鲦以我为渔父，竹杖前身是钓竿。且屈石栏供暂坐，敢劳双鲤劝加餐。百文便够黄昏过，隔水桃花懒去看。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "题赵岐山《芦雁长卷》四首 其一",
	"paragraphs": "声声哀雁不堪闻，点点芦花是泪痕。飞遍南天无宿处，隔江烽火又黄昏。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "题赵岐山《芦雁长卷》四首 其二",
	"paragraphs": "几处江山剩劫灰，几家骨肉痛分离。开图却羡双雏雁，犹得依依傍母栖。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "题赵岐山《芦雁长卷》四首 其三",
	"paragraphs": "漫天风雪阻关山，菰米经冬欲觅难。愿与国人同此愿，各分温饱与饥寒。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "题赵岐山《芦雁长卷》四首 其四",
	"paragraphs": "九天毛羽落纷纷，独向寒江寄此身。展纸几回难下笔，可知我亦久离群。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "舟行至双溪，离永嘉八十里",
	"paragraphs": "船尾一轮月，船头百里道。遥怜闺中人，迟我同清照。沉沉夜向阑，瑟瑟风渐峭。愿卿且安眠，我亦止凝眺。卿居东楼下，夜境尤静好。玉虫有双花，金蝉无凄调。细风动素帏，远客梦中到。殷勤诉契阔，执手相慰劳。欢言未及终，隔帘闻鹊噪。明朝我果归，百念融一笑。谁云梦无凭，梦境情可造。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "题古香画竹赠金维坚",
	"paragraphs": "古香画竹真是竹，大笔淋漓写大幅。槎桠肝肺森开张，撑胸奇气横喷薄。兰气喜，竹气怒。琅玕十丈欲干霄，尊前更爱墨花舞。令人却忆戚南塘，十万狼筅恣扫荡，鲸波溅血日无光。此君自有封侯相，愿与君家龙泉之剑永宝藏，指灭胡尘靖四方。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "越园先生写双竹见贻却寄",
	"paragraphs": "近代论墨竹，颇觉真赏寡。日如瘦而弱，板桥恣而野。馀子等自郐，怒墨徒狼藉。越园澹荡人，胸次成大雅。烟霞资啸傲，泉石供陶写。远书辱厚贻，展纸诧神化。斜枝如欲风，湿叶恍露下。气清入劲健，意远得潇洒。想见落笔时，神识悠以睱。江湖方滔滔，茅苇弥中夏。高节每见嗤，众条竟娇姹。还期砺霜筠，戛影岁寒夜。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "后庭花",
	"paragraphs": "湘中昨报失长沙，南市新来海碧霞。亡国何关我辈事，明朝请听后庭花。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "雾",
	"paragraphs": "岚气蒸成雾，雾深气转寒。檐花云里落，园叶雨中看。草木悬新泪，山河失旧观。故乡何处是，未许问平安。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "怀人五绝 其一",
	"paragraphs": "城南憔悴老经师，细柳新蒲异昔时。一榻茶烟谁料理，秦淮日落鬼河嬉。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "怀人五绝 其二",
	"paragraphs": "六月松江记饮冰，解衣旁薄写黄庭。如今细雨春申路，多恐诗肠冷不胜。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "怀人五绝 其三",
	"paragraphs": "三醉黄楼意未平，昆明北望草青青。谁能一剑海东去，提挈扶桑填洞庭。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "怀人五绝 其四",
	"paragraphs": "远水连山山接天，风怀那得似当年。《河传》三叠难为和，一夕笳声到枕边。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "怀人五绝 其五",
	"paragraphs": "炉烟曳地苦吟久，黄霰敲窗得句清。今日巴山无念我，江湖夜雨不同听。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "仿寒山子体四首 其一",
	"paragraphs": "大地转西北，初日现南东。群生各有营，一静役万动。珍禽思振羽，猛鹫亦横空。何人飞利剑，我为斩烛龙？",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "仿寒山子体四首 其二",
	"paragraphs": "百虫肥一鸭，百鸭肥一人。生人归泉壤，还饱虫蚁身。释氏戒杀生，无乃妇女仁。杀机苟不动，大化何由钧。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "仿寒山子体四首 其三",
	"paragraphs": "人一变而狐，狐一变而孤。所以孤者何，言与众人殊。君看赵家村，杂剧弄假官。霜横丞相面，山拱大夫臀。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "仿寒山子体四首 其四",
	"paragraphs": "张三称作手，赵四荣桂冠。登龙各有术，坛坫一何尊。虚名骄妻子，博雅诓大官。乃知造字日，鬼哭非无端。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "龙泉除夕",
	"paragraphs": "笑啼儿女尚灯前，炉火无温我欲眠。便有欢娱非昨日，相看鬓发各中年。西山晓色添眉翠，吴市春声到枕边。回首师门一凄绝，蕉风椰雨暗蛮天。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "过幼和旧居",
	"paragraphs": "上田一水分南北，君住南村我北村。隔岸灯红春唤渡，中川月白夜开尊。重来门巷更新主，卅载河光失旧暄。却羡蝉园好风日，长留佳客写鹃魂。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "自题《翠叶庵乐府》 其一",
	"paragraphs": "几年绮梦倦江南，乐府新题翠叶庵。欲起湘灵歌一曲，洞庭霜实已红酣。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "自题《翠叶庵乐府》 其二",
	"paragraphs": "五茸春色旧无双，几见飞花点客窗。盼到枫桥转愁绝，一痕黄月冷吴江。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "黄桥二绝 其一",
	"paragraphs": "青山疑云水疑烟，何处江南不可怜。欲向黄桥问消息，野桃花发又今年。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "黄桥二绝 其二",
	"paragraphs": "鹁鸪呼雨满江乡，绶带双飞翠尾长。绝忆桥南春社散，踏花归去一身香。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "一九四四年国庆",
	"paragraphs": "倾国讴歌盛，穷乡樵织停。山呼断滩响，灯影乱溪星。月落洞庭黑，云归梦泽腥。昔贤飞血地，回首涕零零。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "喜晤孙养臞、余越园、刘卓群三先生于龙川，养臞先生出示《待旦集》并越园先生和章，感赋",
	"paragraphs": "负海群山望欲平，天留三老待河清。银髯照酒龙蛇动，古屋传灯魑魅惊。楚泽行歌伤去国，杜陵野哭伫收京。漫漫长夜何时旦，转恐荒鸡是恶声。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "江口赋腊梅",
	"paragraphs": "玉儿紫佩黄金冠，比拟梅精更耐寒。三十六湾无梦到，晓风吹泪满江干。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "为方天锡题谢皋羽、郑所南二公评传",
	"paragraphs": "朔风入江树，柯叶四散飞。中有双雏鸟，引吭声何悲。心知巢已覆，未忍辞故枝。阳春何日返，臣力嗟云疲。西台一掬泪，宁为生别滋。铁函沉深井，终有出水时。君不见，石人一只眼，天下半边反。朱鸟有咮兰有根，一朝唤回南国魂。春风吹香遍九垠。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "龙川杂兴二首 其一",
	"paragraphs": "校书觅句有新功，几日园林风雨中。说与残红休恋树，午窗正要绿阴浓。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "龙川杂兴二首 其二",
	"paragraphs": "汉宋诸儒语太酸，六经日对古衣冠。一般饱暖思淫欲，又检红楼说部看。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "别龙川",
	"paragraphs": "一雨净昏氛，捷音恰到门。高流飞送客，芳树笑迎人。闻喜眉生色，言归脚有神。明朝桐岭上，看我少年身。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "青田廖迅甫先生过六和塔寓斋，以倭刀见贻，赋此答谢 其一",
	"paragraphs": "匣中尺五青芦叶，铸自东溟鬼国铁。八年跋扈欲如何？入眼寒光尚惨冽。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "青田廖迅甫先生过六和塔寓斋，以倭刀见贻，赋此答谢 其二",
	"paragraphs": "青田丈人远见赍，杖策还赏江天奇。屠龙截海我无取，留与山斋琢小诗。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "竹岙扫墓三首 其一",
	"paragraphs": "昔我从兄姊，读书前间屋。雪蕉斋集诗，童稚耳已熟。十三学韵语，陶集亲课读。高韵何所知，呤讽意自足。十五授杜诗，忠爱致谆嘱。中年丁世变，山海横翻覆。艰难百战余，风雨千家哭。何期孑尔身，不死亦未辱。苦吟习仍在，祖武嗟难续。三复课儿篇，悲风动林谷。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "竹岙扫墓三首 其二",
	"paragraphs": "父昔挈儿辈，竹岙上祖坟。先期办祭具，事事必躬亲。舟中诵祖诗，居辽念儿女。至性潜悲辛，春物为凄苦。如今一尊酒，还似父在时。瑩瑩儿泪满，地下父岂知。忍哉人间世，一瞑绝万古。酾酒不及泉，滴泪不入土。但愿死有知，魂魄得完聚。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "竹岙扫墓三首 其三",
	"paragraphs": "倒挽百川水，莫挽儿时回。尽书南山石，莫尽儿心悲。儿心悲如何，念我久病母。呻吟到沉笃，掩抑还哀诉。“长年亦不望，愿加年三五。阿桐好定婚，阿桢亦完娶。”如今弟辈归，携家谒母墓。牵衣学拜跪，甥侄各媚妩。人间万事足，不闻母笑语。忍泪辞新坟，斜阳风满树。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "西堂与仲陶论诗",
	"paragraphs": "胡匠说松板，刨出女儿肤。朱太话雏鸡，情亲儿不如。西堂风雨夜，论诗足清娱。“陶公有心人，外夷中郁纡。玉溪通双井，西昆徒区区。冬郎真男子，赤手捋虎须。芬芳出悱恻，孤诣接三闾。”此语谁能道，陈公我姊夫。知真语亲切，有味同胡朱。何时《诗论》就，剪烛更喁于。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "昔游四首 其一",
	"paragraphs": "昔游雁荡山，遂上龙湫背。葑田将百亩，芦苇散芳蔼。疾雷起西南，大雨俄霶霈。龙湫竟倒卷，欲击天柱碎。霶霈曾几时，乱云自崩坏。朝暾露云隙，渐见光影大。同游各年少，披襟恣一快。共笑接客僧，向空顶礼拜。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "昔游四首 其二",
	"paragraphs": "芳草何萋萋，十步五低迷。西湖女儿水，裙带作苏堤。缅怀南渡年，中原血如水。庙堂和议成，湖上歌楼起。覆车不在远，儿辈又寻踪。湖山资点缀，花柳竟青红。男儿有朝气，勿为花草消。明发钱塘上，击楫迎江潮。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "昔游四首 其三",
	"paragraphs": "二年六和塔，苜蓿充饥肠。夜深钟鼓歇，时闻狗肉香。寺僧为我言：鲁达此寂灭。“杀人须见血，救人须救彻。”千秋铁禅杖，首打山门折。大江仍东去，人物非南渡。月黑闻涛声，英魂应起舞。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "昔游四首 其四",
	"paragraphs": "昨寓镜春湖，一镜何朗澈。朝来闻砉然，云是湖冰裂。惊飞湖上雀，喧噪久不歇。清霜肃万物，所为迎春工。层冰虽云厚，覆盖宁有终。徒能禁鱼鳖，岂足阻蛟龙。蛰雷一声起，冰雪万里融。胡为不自量，狂叫趁西风。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "一九七四年与同辈选注《聊斋志异》，书成志感 其一",
	"paragraphs": "人天凄绝《长生殿》，云雨荒唐《燕子笺》。丝竹中年吾倦矣，爱他儿女说蒲仙。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "一九七四年与同辈选注《聊斋志异》，书成志感 其二",
	"paragraphs": "香消酒醒不成词，几卷聊斋寄梦思。孤愤满腔何处诉，秋灯照见鬼擎旗。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "自题玉轮轩二首 其一",
	"paragraphs": "旧传萧瑟诗千首，新种葱茏竹万竿。冰雪照人肝胆澈，开轩正对玉轮寒。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "自题玉轮轩二首 其二",
	"paragraphs": "人生有限而无限，历史无情还有情。薪火相传光不绝，长留双眼看春星。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "寄温州老友朱燃藜",
	"paragraphs": "池塘春草梦依稀，岂有闲情似小时。南雁烟峦同写景，中山苔砌共题诗。弯弓射日人何在，掷杖成林志不移。相约落霞潭畔路，一尊桂酒话心期。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "开封宾馆偶忆汴京旧事感赋 其一",
	"paragraphs": "中州旧是帝王州，韩范英灵据上游。地下若逢梁苑客，不容枚马擅风流。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "开封宾馆偶忆汴京旧事感赋 其二",
	"paragraphs": "欧梅发策试群贤，一榜双星各少年。头白飘零来海上，尚馀残墨写江天。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "开封宾馆偶忆汴京旧事感赋 其三",
	"paragraphs": "一番寒雨洗秋清，执手相看各泪零。奉旨填词何足羡，勾阑赏鉴胜朝廷。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "开封宾馆偶忆汴京旧事感赋 其四",
	"paragraphs": "“小楼昨夜又东风，”国破家亡词转工。转眼宣和归寂寞，燕山亭子泣残红。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "番禺拜谒屈翁山先生墓",
	"paragraphs": "前有鲁仲连，后有李谪仙。前有李谪仙，后有屈翁山。长河斩不断，历史势亦然。当其遇险阻，激浪欲滔天。翁山旷代人，高躅继前贤。弓刀赴国难，血泪写民艰。尔来三百载，精爽在人间。中华今启运，岭海换新颜。同游怀遗烈，联袂拜遗阡。当时民族恨，一笑付云烟。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "雨后新晴  马岗顶散步",
	"paragraphs": "披衣振策下楼台，消受秋光又一回。过雨繁花红照眼，迎阳嫩草绿盈阶。读书报国心仍在，种树成林志不灰。昨夜重寻孔颜乐，星随杖履月随杯。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "清平乐",
	"paragraphs": "辛勤浇溉，浇出花如海。摘取一枝红可爱，让与浇花人戴。花农摇手频辞：“同心爱护花枝，待得繁花过后，满园玉润珠辉。”",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "金缕曲  寄悼夏瞿禅先生",
	"paragraphs": "一夜倾盆雨。梦回时、天惊石破，恍闻天语。炼狱沉沉妖焰息，火凤腾霄飞去，看双翼抟风搅雾。彩练横空霞散绮，是呕心吐出回天句。长爪辈，何须数。谢池草色曾同赋。问当年雷湾雪浪，联吟记否？出塞哀歌删不尽，又听山阳哀曲，空怀想浣溪花树。闻道锦江春色好，想吟魂长绕巴东路，孤山鹤，休回顾。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "金缕曲",
	"paragraphs": "浅水湾头路。恰新晴、嬉春士女，花团锦簇。山上欢呼情人节，山下求神拜佛。喜渐见中西同俗。借问神宫修何行，剩此心不动如枯木。神不答，但瞑目。人情乱久思平复。看枝头、鸣春娇鸟，似歌丰乐。海色苍茫奔眼底，想见万灵起伏。更鬼伯蛮君况逐。安得天吴移海水，把海湾战火一瓢沃。归去也，三杯足。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "金缕曲 严慰冰《南冠吟草》读后感赋",
	"paragraphs": "读罢《南冠草》。为慰冰铮铮铁骨，泪沾衿抱。黑狱沉沉不见底，长日如临冰窖。更虎豹当关咆哮。九死一生终不悔，只哲人零落萦心窍。喷齿血，抗强暴。十年浩劫人妖倒。有几人临危不惧，坚持节操。伏虎除妖终有日，四海同声欢笑，又重见春光照耀。一卷吟笺志节在，是人间血泪凝成稿。凭毅魄，宏诗道。",
	"id": "1f722c3e-97cb-36d5-b97d-ed8dbf548fd2"
}, {
	"author": "王季思",
	"title": "鹧鸪天",
	"paragraphs": "万里晴光透碧霄，南天喜见积阴消。朝阳暖似新棉袄，春色鲜于旧锦袍。人意好，岁收饶。同心为国看今朝。防骄反腐归中道，珍重神州百炼刀。",
	"id": "1f722c3e-97cb-36d5-b97d-ed8dbf548fd2"
}, {
	"author": "陈独秀",
	"title": "白衣秀士",
	"paragraphs": "三年造反竟难成，死重生轻辩不清。大好梁山竟拼火，秀才到此误平生。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "卢俊义",
	"paragraphs": "居奇罔利富家身，口口声声大宋民。我笑黔驴无技甚，绰名枉唤玉麒麟。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "吴军师",
	"paragraphs": "军师才思竟如何，上应天星号智多。挑拨好凭三寸舌，看他同室又操戈。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "李铁牛",
	"paragraphs": "天杀星原不可当，亦思反哺费奔忙。须知作贼终愚孝，莫向荒山哭老娘。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "林教头",
	"paragraphs": "五虎声名丈八矛，今为上将昔为囚。假名公义销私憾，功首尤推豹子头。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "清道士",
	"paragraphs": "叛教离宗大不该，恨成千古费人猜。三清殿上斋都冷，那管青生染指来。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "杂感 其一",
	"paragraphs": "人声渐以寂，兀坐息纷攘。静极动乃生，耳聪目犹朗。电影幻空花，车声走雷响。思潮乘夜至，一刻数来往。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "杂感 其二",
	"paragraphs": "十所出门游，竭蹶走荆莽。肝脾伤刻深，一一留痛痒。穷达不可知，天伦竟抛放。我欲乘风归，天空渐迷惘。安得驾飞桥，长虹十万丈。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "杂感 其三",
	"paragraphs": "春风不相识，拂面生微醺。醇醪旨且多，入口能醉人。南廓念丧偶，西河怅离群。所以嘤鸣鸟，尤为求友声。五交速三衅，轻薄无古今。方弹共工冠，乃染元规尘。伦常倡革命，江河日骎骎。独清会众浊，淘汰无馀涔。落落此怀抱，感慨胡能禁。",
	"id": "62153b0d-39e5-34df-b5b0-b845e7e0a492"
}, {
	"author": "陈独秀",
	"title": "杂感 其四",
	"paragraphs": "读书而疗贫，苦药不瞑眩。黄金命之源，始觉道德贱。物质耀光华，精神日销涣。不平为厉阶，富骄而贫怨。酿为社会潮，久久成惨变。雨至础无湿，风来月以晕。行矣首阳欢，裸国何留恋。",
	"id": "62153b0d-39e5-34df-b5b0-b845e7e0a492"
}, {
	"author": "彭靖",
	"title": "古柏 1936年作，时年十三岁",
	"paragraphs": "广厦中原未许摧，此间犹有栋梁材。十围苍革还堪用，一片丹心岂易灰。惯出旁枝招劫火，全凭直干抵风雷。问渠那得坚如许，曾历千霜万雪来。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其一 一九三八年作，时年十五岁",
	"paragraphs": "天地榛芜剩片林，未秋已觉气萧森。尚留浅沼藏云影，惯看斜阳走树阴。几处猿声摇客泪，一行雁字写天心。关山戎马征衣薄，梦破西风万户砧。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其二 一九三八年作，时年十五岁",
	"paragraphs": "又是西风白日斜，江山如此是中华。横胸只有千秋恨，跨海难寻万里槎。未就屠龙空把剑，纵教堕泪惯听笳。夜来霜重如侬瘦，惜取东篱几树花。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其三 一九三八年作，时年十五岁",
	"paragraphs": "看残斜月又朝晖，尚有楼台在翠微。小苑半阴千竹翠，长空无际一鸿飞。许身邦国心常在，晦迹山林愿总违。纨裤岂谙兴废恨，几家衣马竞轻肥。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其四 一九三八年作，时年十五岁",
	"paragraphs": "一著千秋比弈棋，眼中危局不须悲。纵教河岳沦胡马，未许衣冠换旧时。江左倘馀英杰在，天涯伫看捷音驰。书生亦有平戎策，尽发元元报国思。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其五 一九三八年作，时年十五岁",
	"paragraphs": "秋高未碍看前山，心在西风铁马间。日欲挥戈临绝塞，夜来有梦渡雄关。地存江汉腾惊浪，天借风雷展壮颜。志业倘寻千载上，新亭对泣不同班。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其六 一九三八年作，时年十五岁",
	"paragraphs": "未容闲白少年头，投笔真逢杀敌秋。浩唱唤醒天地醉，长戈挥尽古今愁。要教志业归青史，无复秋宵梦白鸥。禹贡尧封收拾好，风云重壮古神州。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其七 一九三八年作，时年十五岁",
	"paragraphs": "千秋几见树奇功，史册分明在眼中。术略孙吴真俊杰，文章李杜识宗风。衣冠要夺芙蕖美，海峤宜看旭照红。闻道巨鳌堪一钓，鲸波万顷著渔翁。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "山中秋兴用杜老韵     （八首） 其八 一九三八年作，时年十五岁",
	"paragraphs": "山间有路自逶迤，越岭穿崖遇小陂。大地秋光馀几日，春华消息到高枝。窗前翠竹还堪倚，镜里朱颜看渐移。谁为乾坤新面目，高楼风雨一低垂。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "哀蓝田某女校一同学之死 一九三九年作，时十六岁",
	"paragraphs": "共道生憎闺阃锁，可怜死觅自由身。怪他江畔千条柳，不系当年赴水人。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "南岳望日亭 一九四零年作，时年十七岁",
	"paragraphs": "残梦尚依稀，危亭漫整衣。为观红日出，且共白云栖。大地苍茫里，高天淡荡时。海山遥望处，万象烂生辉。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "南岳祝融峰 其一 一九四零年作，时年十七岁",
	"paragraphs": "谁把生花笔一枝，芙蓉画出意如痴。云留客住常遮路，风爱山容为扫眉。地势阴阳分冷暖，天心南北有高低。苍苍独立原无主，三径荒芜欲问谁。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "南岳祝融峰 其二 一九四零年作，时年十七岁",
	"paragraphs": "独登绝顶一徘徊，脚底群峦翠色堆。方丈能文偏傲客，道童无事喜栽梅。风常送暖花争放，境到忘机鸟不猜。笑倚危崖一长啸，天风浩浩四山来。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "祝融峰观日出 一九四零年作，时十七岁",
	"paragraphs": "一柱天南世莫沉，万方多难此登临。紫云捧出天边日，照见男儿报国心。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "田翠竹见怀之作 一九四三年旅黔阳时作，年二十岁",
	"paragraphs": "地有前缘方作客，生非情种不耽诗。好风吹到相思句，搔首斜阳独立时。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "夜怀友人 一九四五年作，时年二十二岁",
	"paragraphs": "麓云无恙在，春树望君深。宿雨千山梦，孤灯两地心。频年半离合，万里共浮沉。风竹传清响，故人何处吟？",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "送瑩妹假归 一九四五年作，时年二十二岁",
	"paragraphs": "蛮塞久吾阻，故园今汝还。夕阳明古渡，落叶瘦秋山。骨肉风尘隔，音书道路难。到家远相慰，一笑解慈颜。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "奉谒周恕斋师长沙清香留寓庐 其一",
	"paragraphs": "六年不见先生面，奉手惊心鬓有丝。投老江湖供奉意，怆怀家国少陵诗。关河战垒休兵早，梁月吟魂入梦迟。笔下几多哀乐感，晚窗微醉写新词。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "奉谒周恕斋师长沙清香留寓庐 其二",
	"paragraphs": "走马城南问草堂，浣花深处尚馀香。窗前草绿新诗境，槛外山青旧战场。四海亲朋半生死，百年天地几兴亡。湖湘风雅公能振，稽首骚坛我欲狂。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "战后长沙喜晤李苏斋丈",
	"paragraphs": "熊湘兵甲初收后，破涕相逢鬓渐斑。何幸贼中全骨肉，却怜劫里换江山。楼头烟雨温前梦，座上衣冠认旧颜。但愿胜游随步履，吟风长在翠微间。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "丁亥元旦试笔",
	"paragraphs": "八年苦战后，大地犹声鼓。千城成瓦砾，万骨归尘土。今日已如此，来日可逆睹。终岁勤把笔，国事知何补。吾心所欲言，人将不吾许。人所欲吾言，吾心得无儢。但言一已志，但言万姓苦。吾言非侮人，人或不吾侮。昔人不可作，今人吾谁与。得失荣辱间，吾惟吾自主。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "立秋读周恕斋师《澶洄集》奉题长律 一九四六年，时年二十三岁",
	"paragraphs": "赫赫骚坛百代宗，乱离歌咏少陵同。黄花酒熟重阳后，白鹤峰开夕照中。戎马凭轩怀故国，江湖归梦稳孤篷。西风旅夜摊书坐，一叶秋声下古桐。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "读夏瞿丈诗稿赋呈 其一",
	"paragraphs": "忧乐平生未易捐，浮胸点点数齐烟。句传四海三壶外，人老天台雁宕间。万壑风雷非昨梦，一篝灯火似当年。龙湫飞瀑三千丈，夜午浪浪到枕边。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "读夏瞿丈诗稿赋呈 其二",
	"paragraphs": "少怀柔翰走仓皇，投老琴书尚异乡。万里烽火愁入洛，五更风雪快浮湘。转头几辈曾携手，拭剑长城自茁肠。笔底波澜江海阔，人间斗硕岂能量。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "同诸公游桃花源",
	"paragraphs": "劫馀未了寻幽兴，投老仙源深处来。入洞焉知汉魏晋，开轩且对竹松梅。溪山到眼都无恙，忧乐横胸共举杯。唤起渊明应识我，偶题诗句压崔嵬。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "岳阳记游 杂咏 （录三） 其一",
	"paragraphs": "一楼飞雨高天爽，万浪浮山天地青。浩荡诗情收未得，萧萧木叶下寒庭。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "岳阳记游 杂咏 （录三） 其二",
	"paragraphs": "飞阁遥凌碧落寒，高秋携侣一凭栏。奔腾眼底波千顷，突兀胸中屋万间。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "岳阳记游 杂咏 （录三） 其三",
	"paragraphs": "飘泊西南天地间，洞庭秋水照苍颜。最怜老病孤舟里，戎马关山泪不乾。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "次韵树勋见赠 一九八O年五月于长沙作",
	"paragraphs": "吟笔冰霜喜乍消，潇湘昨夕涨春潮。肯教泥淖污奇服，剩有繁忧赋大招。手抱牙签成半老，桐收煨烬未全焦。回思风雨连床夜，千尺江声入梦遥。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "薄暮同南岳诗社诸公登祝融峰",
	"paragraphs": "凭高趁得晚来风，携手天南第一峰。松桧千章陵谷外，江湖九曲有无中。掬泉恍对惊鸿影，破暝时传古刹钟。夕照虞渊谁与画，欲沉犹放万山红。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "重游黔阳芙蓉楼  （四首） 其一",
	"paragraphs": "万里烽烟逼五溪，风尘橐笔此栖迟。苍茫四十年前事，一舸重来有所思。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "重游黔阳芙蓉楼  （四首） 其二",
	"paragraphs": "踏遍山巅与水涯，名楼一角且为家。瓣香读罢龙标句，短笛离亭日影斜。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "重游黔阳芙蓉楼  （四首） 其三",
	"paragraphs": "胆气犹怜少日豪，河山满目一凭高。红巾翠袖英雄泪，洒向沧江化怒涛。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "重游黔阳芙蓉楼  （四首） 其四",
	"paragraphs": "深泓依旧眏楼台，送客亭前二水回。影事悠悠谁与画，梦中万马挟潮来。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "奉怀陈贻焮兄北京即次其《移居》韵 其一",
	"paragraphs": "小圃平轩足百愉，庭前短径即长途。飏烟风力徵青竹，到水星光认碧湖。未必雕虫非壮士，何妨著论学潜夫。远游诗句同君诵，记得潇湘夜雨无。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "奉怀陈贻焮兄北京即次其《移居》韵 其二",
	"paragraphs": "清斋犹记话忧愉，车马门前任塞途。人羡书声闻阙掖，自怜梦影落江湖。吹箫说剑奇男子，茅屋秋风伟丈夫。今日楼居凌碧汉，到窗星斗摘来无。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "过上饶怀辛幼安",
	"paragraphs": "秋波照影梦瓢泉，一片诗心日夜悬。过垄奇云光五色，倩谁携去补青天。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "自杭州夜抵上海，苏仲翔丈风雪漫天至车站，奉手涕零，谨呈一绝",
	"paragraphs": "潇湘夜雨尚萦思，奉手天车泪欲垂。不道相迎风雪里，萧疏白发立多时。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "孤山寻梅二首 其一",
	"paragraphs": "幼读暗香疏影句，枕边清梦绕前山。此来风雪亭前路，华鬓芳颜相对看。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "孤山寻梅二首 其二",
	"paragraphs": "犯雪多天未肯停，夜阑寻梦向西泠。霜风单枕难成梦，别有相思眼不扃。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "减字木兰花",
	"paragraphs": "乾坤清气，骀荡黄花红叶里。莫厌酸辛，耐得酸辛要此人。泪痕频浣，知己平生千载远。如此江山，龙虎风云会亦难。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水调歌头 为夏瞿禅词丈①莅湘作",
	"paragraphs": "屈贾伤情地，杜老发悲歌。更看补天巨手，长剑此间磨。烟簇貔貅万灶灶，霜点将军两鬓，意气动山河。却向吟边老，数卷自摩挲。永嘉叟，哀乐意，过人多。辛陈唤起，秋深处听洞庭波。满袖秦关月色，一枕楚骚心事，帘外泣湘娥。千载词坛业，倘许补蹉跎。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "朝中措",
	"paragraphs": "茅檐月小独归来，短径一徘徊。宝榭玲珑无分，秋风惆怅生哀。灯前坐对秦川景，万里画图开。翘首莲峰千丈，掀髯人在崔巍。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪沙",
	"paragraphs": "卅载心香为此翁，悲歌曾听发秦中，余生何幸坐春风。雨雪江天千里白，夜窗语笑一灯红。九嶷有凤梦青空。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪沙 其一",
	"paragraphs": "曳杖南来一看山，横霄天放万峰丹。追陪吾亦喜跻攀。乍觉林梢生爽籁，不知云外有惊澜。雷奔电掣换人间。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪沙 其二",
	"paragraphs": "纳纳乾坤不厌看，雕栏曲处有高寒。流霞天际待谁餐。入眼纵横烟万缕，盘胸突兀屋千间。天风一径浩歌还。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪沙",
	"paragraphs": "载酒题襟感不禁，松风犹是旧时吟。残碑拭读共情深。记得高歌青眼意，不知何处觅知音。青灯还是夜深沉。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "金缕曲",
	"paragraphs": "梦破潮声里。知蓦地、风驰电鹜，去来何意。岭表新诗开一卷，入耳奔腾千骑。讶坐接、少陵憔悴。苦忆夜郎人万里，对屋梁、月脚苍茫坠。云共雨，翻飞际。灯前元白同醒醉。记浔阳、哀弦声断，青衫泪渍。凄绝穷秋风雨夜，垂死病中惊起。挥洒处、鹃红满纸。千载相望钱与夏，郁崔巍、肝胆横天地，今古憾，钱塘水。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪沙",
	"paragraphs": "日夜环游不解劳，银池石屿路迢遥。怜渠未识浪滔滔。欲放汝曹江海去，可能经得几风涛。力微正要气能豪。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪沙",
	"paragraphs": "未惯人前故作娇，离忧绾得黯魂消。几人相对意能豪。终日有情依碧水，一生无梦到青霄。苦低垂是此长条。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "鹧鸪天",
	"paragraphs": "生面神州眼底开，丹青万古此亭台。一江雷怒蛟龙斗，万壑风号虎豹哀。凭一角，隘重垓。书生意气动崔巍。清湘酌向重霄酹，飒飒英风八表来。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "金缕曲 读姚雪垠著长篇历史小说《李自成》，哀李岩",
	"paragraphs": "天地悲歌里。听哀鸿、神州落日，人间何世！为快恩仇携一剑，未许高天堕地。问千古奇雄有几？远顾应烦天下略，莫浪猜儿女心头事，雷雨夜，卧龙起。中原豪杰成知己。长堪忆、关山烽火，洞房兵气。揽辔当年澄清愿，竟丧无情杯底。动凄奏、夷门雪涕。忍说关中皇王业，今尽付呜咽东流水。凭谁定，非耶是。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水调歌头",
	"paragraphs": "万古长嗟地，七尺活埋身。生面六经开了，犹是楚骚心。回首西湖歌舞，落笔祝融风雨，挥洒古兼今。芒屩归来夜，万壑一灯深。忍重唱，投湘赋，渡江吟。书生能挽长戟，未许夕阳沉。梦里河山依旧，眼底风雷非昨，败叶起春林。台宕接衡岳，旷劫有知音。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "陔余吟    自制 瞿丈书戒作叹老语，赋此奉呈",
	"paragraphs": "陔余数尺低斜地，尽徘徊、风露宵深。青春已远，叹酬恩师友，几曲哀吟。自怜无杰语，徒欲拟骚心。西风凋尽庭前树，漫凭栏、无限萧森。绿章虔奏，乞高天惠我，一片清阴。排云看鹤起，逸响满松林。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪沙",
	"paragraphs": "听断萧萧雨一帘，凭栏喜趁晚晴天。夕阳红到小楼前。远树微茫鹰掠野，乱山飞动马迎鞭。眼中万象各腾骞。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "浣溪纱 奉怀姜国仁前辈大连海滨",
	"paragraphs": "哀乐人生各自寻，江山遥系百年心。一编笼护意深深。已过邯郸无幻梦，枕边旦夕海潮音。蛟龙潜语似沉吟。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "江山梦醒曲 自制",
	"paragraphs": "江山梦醒秋难数。万里关河，十年兵火，各有伤心处。解道大江东下意，太息风流千古。笛里商清，漫道是，閒言语。词坛百辈谁堪伍？患难同心，文章知己，犹胜斗茶侣。凄绝江楼弦断夜，一卷深深笼护。吟魄归来，应犹认，东湖路。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "蝶恋花",
	"paragraphs": "夜午忽惊风雨集。媚好三株，冷泪和香滴。凋尽朱颜谁与摘，隔窗惆怅难将息。我最怜君君岂识。数点残红，梦里殷勤觅。争忍后芳成浪掷，镜中双鬓垂垂白。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "鹧鸪天",
	"paragraphs": "梦里苔枝缀玉新，东风消息满湘滨。半篙碧透晴溪暖，一缕香回大地春。词笔在，佩环陈，可怜犹是苦吟身。新诗一卷梅边写，半是啼痕半醉痕。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水调歌头",
	"paragraphs": "携手来天上，一笑对尘寰。万象都归吐纳，咳唾落云间。何处层城铁笛，唤住行云一片，吹韵入高寒。指点秦关外，楼阁起长安。更乘兴，凌上界，有何难？故山回首，暮霭苍烟自往还。万叠燕云如锦，一线黄河似带，点点指齐烟。忽报京华到，扶梦下重天。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "蝶恋花",
	"paragraphs": "风雨奔驰三万里。满眼青苍，虎掷龙拿地。今古奇雄能有几？小窗闲话千秋史。为问邯郸过也未？幻梦都无，一枕凉秋意。忽报大河来足底，掣鲸心事霜风里。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水调歌头",
	"paragraphs": "一自人天隔，三见岭头梅。漫说苔枝缀玉，依旧唤春回。我自楼头悄立，心事鹧鸪声里，一寸未能灰。把酒风前酹，知否到泉台。卅年事，忍回首，尽堪哀。衣裳九月，年年都向夜深裁。暗拭牛衣泪点，笑语灯前儿女，前路自安排。疏竹曳清响，疑是佩环来。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "满江红",
	"paragraphs": "楚楚衣冠，也曾是、望之俨然。专百岛、廿年心瘁，万贯腰缠。海底鲛珠都化泪，夜阑灯火快论钱。方孔中、自古叹沉沦，填不平。无所逃，天地间。挽沧海，耻难湔。看苍黄伏首，三尺法前。天网恢恢无畛域，殊方万里几曾愆？快人心、定谳足千秋，盖棺先。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水调歌头",
	"paragraphs": "一夕风雷后，广宇顿成喑。落红满地无数，万叶入沉吟。莽莽高天如许，生气九州何在，清泪暗沾襟。万绿无人处，一鸟嘒高岑。钟声寂，人语悄，思难禁。层楼铁笛，还闻隔海有同音。渐渺情怀衰脆，犹恐清尊就浅，夜午只听心。来日阴晴事，催汝问潜鲟。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "金缕曲 游仙",
	"paragraphs": "石室丹台路。问何来、城头鼓角，吹衰如许。一例仙凡潸涕泪，忍听鹃啼忒苦。江山旧、新愁难数。谁识茫茫高天意，起卧龙、要借苍山雨。君不见，雷如怒。还君一剑君休负。沧桑事、销凝满抱，人天无据。年少头颅争掷与，落日大旗高举。旌麾指、万人迟汝。功罪千秋惟一念，方寸地、宁让他人主，青史在，曾误否？",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水龙吟",
	"paragraphs": "眼中莽莽神州，凭栏忍袖拿云手。夜阑风雨，淋漓醉墨，狂歌几首。摇梦灯青，惊霜鬓白，初心犹守。正林花开罢，飐天残絮，人意倦，风云后。也识古今一例，决兴亡、绳枢瓮牖。燕然入望，碧云千叠，每依南斗。故国飞扬，高楼缱绻，谁欤吾偶？对湘流千里，骚魂酹起，看风雷走。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "木兰花慢",
	"paragraphs": "听洞庭波语，涉江意、共谁论？数东海渔歌，西山梦墨，一例伤春，今古相望泪泫，写悲怀、词笔几通神。清绝吟缘结得，岸花樯燕情亲。百年未了，托馀生、歌哭好同君。算十载倾心，一朝会面，灯火京门。浩茫关山风雨，走轻车、万里下湘滨。待向汨罗江畔，一尊酹起骚魂。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "高阳台",
	"paragraphs": "一柱撑天，万峰拔地，当头河汉纵横。帘卷西风，小窗消领青青。浮云百态楼头过，问谁知、词客心情？待安排，大笔如椽，净扫空冥。缁尘浣去三百斛，尽狂喷铁笛，低擪银筝。忧乐千端，凭他说与山灵。清溪日夜山间泻，喜芷兰、时发幽馨。怕明朝，一径凉飔，万壑秋声。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "摸鱼子 前词意有未尽，再成此调",
	"paragraphs": "讶高天俄如欲堕，书生一介何计？朝来咄咄书空罢，唤取万峰擎起。云烟外、有几处、楼台消领湖山翠。忍教颓坠。倘词客归来，登临何地，风雨伤人意。吟边事，今古苍茫如此。湖海相望有几？楼头欲共山灵语，变幻人间何急。君莫惜。凉飔发、抛它万斛悲秋泪。云天徙倚。便汉恨唐愁，屈骚宋辨，一例都删矣。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "八声甘州",
	"paragraphs": "怪昨霄飞梦到峰头，招手几词仙。趁长风摘取，一天星斗，缀向前胸。矫首云衢万里，俯仰此山川。又尘飞沧海，知是何年。眼底苍茫六合，任吾侪落拓，啸傲人天。且长歌楚些，复细理湘弦，对空濛、琼楼玉宇，漫凭栏、相顾一欣然。须珍惜、满溪兰芷，万径云烟。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水龙吟",
	"paragraphs": "破空雷电无端，高天忽报长星坠。问天不语，昆仑云暗，沧溟波泣。功著千秋。人难百岁，古今雪涕。正有为时日，推枰撒手，应不是、平生志。回首少年鞍马，莽征尘、千山万水。风霜齿颊，貔貅万灶，旌旗千里。天日照临，满怀冰雪，了无惭悔。要史公巨笔，崇陵高碣，下人寰泪。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "水龙吟",
	"paragraphs": "昆崙终古崔巍，青苍独领群山拱。朱陵紫盖，相望万里，风雷应动。岁月堂堂，川原莽莽，古今断送。看洞庭波涌，潜龙跃起。要高天，重理董。休说嵯峨冠冕。记当年、奇书夜诵。重阍魑魅，九关豺虎，伺人种种。恨血千年，空山片石，谁徵麟凤？起泉台壬老，霜毫重把，作浏阳颂。",
	"id": "bb192489-d073-3e90-bcaf-d6962265e4f2"
}, {
	"author": "彭靖",
	"title": "高阳台 前词意有未尽，再填此解",
	"paragraphs": "一片芳心，满襟清泪，仰天一笑刀横。奏罢宣平，夜来拂郁嗟声。神州沴气凭谁扫？望遥天、为送惊霆。待何年、星辰不夜，日月长明。百年天地苍茫里，剩昆崙依旧，铜柱高擎。问醉里乾坤，倦眸为底难醒。头颅换得山河壮，漫登临、岳峻湘清。散幽香、岸芷汀兰，岁岁还生。",
	"id": "bb192489-d073-3e90-bcaf-d6962265e4f2"
}, {
	"author": "邱汝滨",
	"title": "题马王诗画合卷   并序",
	"paragraphs": "秦淮风月足温柔，艳事流传四百秋。佳句难销名士感，幽兰原写美人愁。久嗟泪尽抛红豆，孰意珠联出白头。自是精灵长不减，故教万里巧相投。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "题康长素《梅花笺手札长卷》",
	"paragraphs": "寻尺简书屈贾心，梅花香冷笈尘侵。不忘垂老移山志，辜负当年抱膝吟。计绌岂缘儒术误，身危更觉主恩深。馀生犬马兴亡泪，赢得头颅值万金。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "归舟",
	"paragraphs": "买棹随人说遂初，归来真个为鲈鱼。壮无事业安言志，老借光阴补读书。石虎匋龙添气象，孤松丛竹久萧疏。多情最是小窗月，携雨排云复顾余。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "城南过寄园先生故居",
	"paragraphs": "几翻新雨戢骄阳，秋到城南景已苍。刺史祠堂空仰止，尚书池馆久荒凉。重来门巷人非旧，落尽藤花架尚香。惆怅十年莽回首，祇馀红树出高墙。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "晚过波罗山房阒然如在郊野",
	"paragraphs": "苍然瞑色赴柴荆，无主荒园试散行。怪石偃疑双虎卧，短筇拄听百虫鸣。水亭颓尽波沉绿，秋雨频过草怒生。莫为些些嗟历劫，一痕天际有亏盈。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "重阳日偕慵石翁闲步湖滨复饮酒肆",
	"paragraphs": "木奴秋老尚馀香，妙语能温钓石凉。白发论诗今巨手，黄花插帽古重阳。疏狂性在非关酒，剑戟山环若有芒。我不登高何用赋，漫随觅句入溪囊。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "小楼北望石公故居有感",
	"paragraphs": "门巷记从载酒过，图书跌宕老吟窝。银花黄白开藤树，盆石深苍俨涧阿。望眼空随云上下，印心难灭影婆娑。凭阑几点伤公泪，洒向江天暮雨多。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "沙溪（录一）",
	"paragraphs": "白鹭眠沙燕子斜，瓜牛庐外正桃花。欲知天地无私处，春在孤城野老家。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "病中",
	"paragraphs": "一雨空庭竹树阴，孤灯坐对老侵寻。春回病榻寒仍厉，药暖泥炉手自斟。骨董摩挲都减兴，杏花开落不关心。消除百念难成佛，卧听瓮头滴水音。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "寄友",
	"paragraphs": "山中久住薜罗身，存问殷勤感故人。最爱剑南诗万首，未尝叹老与嗟贫。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "龙坑展墓",
	"paragraphs": "竹篮麦饭手亲携，行到龙坑日欲西。碧草方知添泪湿，白杨渐长与肩齐。此恩岂是寸心报，表墓还凭椽笔题。更欲攀天寻母去，敢辞蹊径滑如泥。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "展石慵翁葬处",
	"paragraphs": "梦中犹见步蹒跚，陇草青青骨已寒。身后姓名留志在，坟前云物当诗看。三年别去心仍惜，一路寻来泪欲弹。更尽炷香多酹酒，黄泉正恐买浆难。",
	"id": "323600c5-dc08-394d-8e26-c125fef261c9"
}, {
	"author": "邱汝滨",
	"title": "春日",
	"paragraphs": "两间茅屋住江干，日日桃花江上看。竹杖相随真老伴，布袍虽敝耐春寒。卷帘燕子恰双至，挂壁琵琶时一弹。珍重食眠还自爱，生涯作味便加餐。",
	"id": "323600c5-dc08-394d-8e26-c125fef261c9"
}, {
	"author": "刘东父",
	"title": "次韵和少湘舅父梦游津沽诗",
	"paragraphs": "蓟门沃野接江清，十载幽燕远客情。海舶冲涛束鬼国，津流拊背拥神京。壮年簪组归馀梦，乱后才华句有棱。可惜雄心老同甫，空教剑气黯丰城。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "甲子秋怀四首 其一",
	"paragraphs": "谁弯强弩射涛头，一错终难铸九州。绛阙只今馀宿莽，白云何处望高邱。铜仙辞汉犹含泪，博浪椎秦竟乏谋。破碎河山成底事，壮怀空作杞人忧。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "甲子秋怀四首 其二",
	"paragraphs": "秋深一叶下庭柯，景物苍凉感慨多。试向津沽闻杜宇，漫从荆棘泣铜驼。天边雁阵迷秦塞，笛里山河散楚歌。成败何须嗤竖子，可怜白骨满交河。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "甲子秋怀四首 其三",
	"paragraphs": "关河迢递苦长征，碧血青燐恨未平。疾犬徒资田父利，戾虫还为筦庄名。百年庙宇凭孤鼠，一代衣冠毁甲兵。鸿雁不来霜雪厉，苍茫烟雨失神京。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "甲子秋怀四首 其四",
	"paragraphs": "一从云气隐芒砀，铁雨金风满蜀乡。蜗角徒开蛮触爨，阋墙肯作豆箕伤。招魂我亦吟蒿里，布奠谁为吊国殇。借问老苍胡太酷，忍教豺虎独狂猖。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "从父鉴泉夫子三十初度恭纪以诗  乙丑作",
	"paragraphs": "劲风振松柏，九天惊霜露。阳和育梅梢，孤芳表寒素。休哉我叔师，笃才禀贞固。趋庭守郑书，从兄谨颜步。说礼阐微言，论史发神悟。会稽开其源，彦和导其路。诸子疏支流，群言别旨趣。衡鉴本至公，持中靡依附。博学富五车，泛览穷四库。坐拥羡百城，先贤相对晤。寝馈更忘疲，丹铅勤点注。觥觥数万言，名山待传付。从游今十年，顽矿承陶铸。皋比许陪承，教泽怀甘澍。西唐为儒师，北海避党锢。槃阿乐未央，衡门远尘污。莱子舞斑衣，孟光称荆布。熊罢锡梦来，天心期指顾。一阳来复初，华年及地数。称觥献俚章，饤饾惭无措。颂祷愿年年，如川德饶裕。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "桂湖四首 其一",
	"paragraphs": "平湖十里绕回廊，台树参差蔓草荒。千里朋簪聚壶榼，一溪萍藻荐馨香。孤忠不没清名远，游兴偏输别恨长。试向故家问乔木，旧时妆阁已茫茫。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "桂湖四首 其二",
	"paragraphs": "寻幽何用小山招，呼吸湖光过短桥。丛桂绕成香馥馥，残荷临水气萧萧。十年才到伤秋老，百感横生藉酒销。最是不堪回首处，乌衣门巷望迢遥。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "桂湖四首 其三",
	"paragraphs": "交加亭上望垂杨，罨画萧疏水国凉。千树芳菲飘桂蕊，一湖风露冷莲房。休将岁暮嗟迟暮，却把他乡作故乡。自笑萍踪都不定，竹林差喜近壶觞。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "桂湖四首 其四",
	"paragraphs": "惯将为客送华年，回首江城事惘然。秋色祇今看桂老，蟾光无复照人圆。置身如在众香国，礼佛重寻三世缘。怕说明朝又歧路，分飞劳燕各翩翩。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "次韵和穰之书感",
	"paragraphs": "廿年人海负初心，赢得星霜两鬓侵。卖卜自宜居市近，堕驴谁肯入山深。酸咸世味诗难写，料峭春寒酒不禁。结屋何年共栖隐，松风万壑当鸣琴。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "杂诗",
	"paragraphs": "郁郁冬青树，密叶缀繁枝。高柯入云表，不畏霜雪欺。淹留几岁月，使我忆儿时。人事有代谢，物性无转移。生机日以畅，荫庇众乃资。既无斧斤患，复受雨露滋。如何榆与槐，摧折同草萎。坚贞有本质，灾沴亦何为。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "客思",
	"paragraphs": "残月下中庭，愁多酒易醒。数声催晓角，几点没寒星。羁客难成寐，孤鸿不可听。明朝揽双鬓，留得几茎青。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "省门饯别谢无量先生",
	"paragraphs": "离筵杯酒怅分襟，车腹船唇百虑侵。惜别莫辞弦管夜，题诗各慰岁寒心。蟾光入户酬佳节，华发惊秋托短吟。见说风人多感旧，桃潭千尺比情深。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "秋日彭云生先生约访江楼诗碣 其一",
	"paragraphs": "商意满林薄，园亭叶渐飞。云深迷竹径，潮落见渔矶。秋树晚蝉寂，遥天江雁稀。故乡风景好，犹是恋斜晖。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "秋日彭云生先生约访江楼诗碣 其二",
	"paragraphs": "千古才人恨，江声咽暮潮。风尘悲薄命，佳丽惜前朝。古井犹能鉴，芳魂不可招。何时一樽酒，香冢带愁浇。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "秋柳四首 其一 用渔洋韵",
	"paragraphs": "柔条漫说系离魂，黄叶萧萧正打门。断雁忍寻春梦影，流萤难认旧啼痕。晓风残月迷官渡，衰草斜阳没远村。见说灞桥霜信早，几株摇落不堪论。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "秋柳四首 其二 用渔洋韵",
	"paragraphs": "谁怜宵露拂征衣，万缕情牵客思非。秋入平芜霜杵急，风寒古戍塞鸿稀。却愁远浦孤帆逝，坐见离亭落叶飞。回首春闺好眉妩，妆台尘掩此心违。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "秋柳四首 其三 用渔洋韵",
	"paragraphs": "飘零堤上太堪怜，留得愁丝伴暮烟。游子河梁伤判袂，天涯芳草忆吹绵。苔荒旧院吟虫夜，枫冷吴江驻马年。试向东皇问来岁，风流似否玉楼边。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "秋柳四首 其四 用渔洋韵",
	"paragraphs": "风入疏林见草霜，清漪一曲梦横塘。歌声已断云和谱，舞扇徒抛金镂箱。憔悴添来伤紫陌，繁华销尽礼空王。可怜多少灵和种，难问青青故里坊。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "篪兄赴新津扫先君墓归示以诗步原韵感赋",
	"paragraphs": "陌上风和草茁芽，寻幽来访故人家。忽思殿角枌榆社，永忆山中桃李花。寒雨墓门春倍寂，白云亲舍梦还赊。年来兄弟相看老，始信吾生亦有涯。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "瓶中蔷薇 其一",
	"paragraphs": "螺鬓云鬟压翠翘，香心一寸暖春宵。昵人粉颊添红晕，越女如花漫比娇。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "瓶中蔷薇 其二",
	"paragraphs": "一病兼旬阁酒卮，怕听风雨落花时。春光爱汝依吟席，犹似东墙著意窥。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "瓶中蔷薇 其三",
	"paragraphs": "午梦抛书日正迟，吟怀难遣逗相思。等閒不忍春归去，故惹香红落砚池。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "高树鸲鹆",
	"paragraphs": "鸲鹆巢高树，凌晨教雏飞。往来南北枝，交交鸣朝晖。将雏非不苦，所惜毛羽稀。一朝各飞去，慈爱寸心违。死生且不问，啁啾宁来归。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "题自画松条幅二首 其一",
	"paragraphs": "历尽冰霜岁月骎，夜深风雨作龙吟。后凋谁为添苍翠，迎向朝阳万古心。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "题自画松条幅二首 其二",
	"paragraphs": "百尺乔柯斗雪霜，托根泰岱影幢幢。夜来时作苍龙怒，万顷波涛下碧泷。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "瓶中红药 其一",
	"paragraphs": "晨起看花意恬静，纵教瓶插也天然。可怜红紫娇憨态，愁对尘封镜匣前。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "瓶中红药 其二",
	"paragraphs": "新来有梦总难逢，往事偏疑是梦中。帘幕春光留不住，忍看清露泣香红。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "三月卅一日亡妻扫墓",
	"paragraphs": "物换星移又一年，北邙冢上草芊芊。团圞骨肉伤离泪，洒向东风泣杜鹃。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "观菊怀亡友屈智俊",
	"paragraphs": "瑟瑟秋声战草原，霜丛我亦赋招魂。餐英人去西风老，独对黄花奠一樽。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "瓦盆种小竹笋怒发",
	"paragraphs": "瓦盆种竹护龙孙，怒发干霄正向荣。难得北窗风雨好，潇潇一夜听秋声。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "四月七日与荣显弟携儿女辈为亡妻及瑛妹扫墓 其一",
	"paragraphs": "几年不到墓门荒，今日重来更断肠。地下相依亲姊妹，人间愁煞白头郎。未防忧患添憔悴，长恨医疗少计量。花落三春离绪乱，天涯难乞返魂香。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "四月七日与荣显弟携儿女辈为亡妻及瑛妹扫墓 其二",
	"paragraphs": "十年荒冢是耶非，儿女情深老泪挥。陌上花开归缓缓，垄头云散别依依。春残每恨鹃啼苦，梦远徒伤雁阵稀。愁爇灵香闻郁烈，招魂不返送斜辉。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "题兰竹小画幅",
	"paragraphs": "一茎箨解琅玕影，九畹香留缟素衣。何必湘流伴呜咽，前身明月定相依。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "谢慕沙来访索余壁上小幅墨梅而去再画梅竹一幅补之",
	"paragraphs": "剪雪裁冰亦太清，月明纭上淡无痕。爱他窗外潇潇竹，犹伴寒花护荜门。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "再题自画水墨梅竹",
	"paragraphs": "石骨清寒竹影凉，尘氛静扫古苔苍。只堪舞袖回姑射，何用飞花点寿阳。梦醒罗浮半轮月，愁听晓角一天霜。此身疑是孤山注，吟向林家旧草堂。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "防震移居南郊长女家（录一）",
	"paragraphs": "下榻危楼十七年，燕巢飞幕暂求安。论交不识陂千顷，托庇犹思厦万间。门可张罗尘渐满，人稀问字径常宽。匆匆袱被趋南亩，灯火团圞一破颜。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "题自画白梅中堂",
	"paragraphs": "老屋城南太古春，百年苔藓作龙鳞。琼枝压雪惊飞蝶，玉树临风似美人。怀旧诗成徒覆瓿，看花头白欲迷津。浮生聚散寻常事，沧海休嗟十丈尘。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "戏作",
	"paragraphs": "读书读律鄙经商，生意如今各擅长。满纸传神乩笔动，几行驱鬼箓符张。毛锥拜倒摇钱树，艺苑翻成逐鹿场。却笑换鹅真不值，怎如金帑饱奚囊。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "新病初愈感怀",
	"paragraphs": "小病久困我，倏忽临九秋。河鱼患不去，块垒胸仍留。形神渐疲惫，杖履如飘游。方剂杂寒热，肠胃修戈矛。输攻与墨守，争议各不休。居然脏卫间，反复战云浮。我胸有云梦，苍茫万象收。我身似岳岱，安视此培塿。一杯浮竹叶。立扫万古愁。浩歌指邻叟，巍然忆剑楼。霜丛绚秋色，月影浮帘钩。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "春晴惠忠别墅观梅",
	"paragraphs": "探梅莫道我来迟，槛外晴光漾碧漪。一缕暗香浮冷蕊，十分春色上疏枝。不辞金谷飞觞日，却爱罗浮入梦时。涉足小园成逸趣，乱红深处独寻诗。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "五月十一日与友人游少陵草堂留连竟日",
	"paragraphs": "不到招提已五年，浣花流水尚依然。风尘转徒悲诗客，今日重来信有缘。乱离休更谈天宝，十载兵戈愁蜀道。骨肉流亡饿殍中，拳拳故国伤怀抱。依刘王粲感飘蓬，我知此老非热中。间关贼境奔行在，头白为郎宁苟同。千秋诗史徵风雅，断雁哀鸿恣描写。长沙罢黜志堪伤，楚泽行吟泪空洒。人为杜陵惜不遇，我谓先生耻攀附。草堂聊借一枝栖，眼底何尝亲节度。君不见长安当年多卿相，群儿自贵谁能抗。奢淫招乱民怨深，仗节几人笔留谤。一杯且与君尽欢，炙手可热盟心寒。古来志士半沦落，莫更轻弹贡禹冠。竹风潇潇送荷气，花径蓬门自蓊蔚。且须乘月听江声，扶醉归来凉入袂。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "次韵和向仙乔馆长工部草堂诗三首 其一",
	"paragraphs": "谁道诗无稷契才，车书混一颂蒿莱。恒饥稚子终当饱，泣路王孙未足哀。厦庇孤寒宁养老，斤施大将尽成材。诗人爱国留歌咏，怀抱千秋喜再开。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "次韵和向仙乔馆长工部草堂诗三首 其二",
	"paragraphs": "天宝当年数霸才，几人执戟近蒿莱。凄凉月下金波泪，寥落江头野老哀。避地漫劳车马驻，参天空负栋梁才。瓣香倘许通微悃，樽酒酬公座上开。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "次韵和向仙乔馆长工部草堂诗三首 其三",
	"paragraphs": "曾记长安献赋才，投荒万里窜蒿莱。剑门鸟道输天险，巫峡猿声助客哀。颇爱荒村依独树，苦吟拙什笑樗材。白沙翠竹风光好，依旧柴门傍水开。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "人日与友人草堂观梅二首 其一",
	"paragraphs": "薄寒催雨似黄昏，玉树浮光上酒樽。湛露有声敲月梦，东风无力绾花魂。屧廊人静苔痕绿，草阁春融絮语温。自是广平清兴减，几回相忆在江村。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "人日与友人草堂观梅二首 其二",
	"paragraphs": "清游谁与共朝昏，花下相逢为举樽。双鬓绿云抛艳影，一帘红雨葬春魂。裁笺写韵冰绡冷，入座留香锦幄温。每忆丰神斜照里，几枝篱落水边村。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "人日游工部草堂呈文史馆诸先生二首  1 其一 957年",
	"paragraphs": "风流谁似此君贤，人日长怀锦水边。诗意十分苏酒后，梅魂一寸醒春先。咏觞不减兰亭禊，鼙鼓曾惊天宝年。千古草堂馀韵在，从教广厦庇无偏。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "人日游工部草堂呈文史馆诸先生二首  1 其二 957年",
	"paragraphs": "阁畔遥怜冷蕊香，疏枝偃蹇傍寒塘。秋风不用嗟茅屋，春水还来试野航。斗酒双柑听鹂语，白沙翠竹梦鸥乡。题诗多事传人日，车马年年到草堂。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "八月二十五日与内子携儿女辈游草堂",
	"paragraphs": "宿雨喜朝霁，秋风振林木。凉意上衣裾，泬寥快心目。缘江向招提，桤林间笼竹。溪桥曲径通，湍流溅飞沫。今夏苦水潦，田原半芜没。况复川东南，旱魃更为虐。禾黍已歉收，瓜菜贵于肉。生事理盘餐，拮撷到野蔌。童冠三五人，兄弟如手足。三年离别情，欢聚道衷曲。携来饼饵香，相饷聊果腹。瓶盎虽久空，未敢酒肠涸。林下午风清，荷香沁茶熟。归迟何惮劳，蟾光露城角。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "烛影摇红",
	"paragraphs": "斜卷珠帘，画长人静深深院。一双蝴蝶下阶飞，栩栩情堪恋。打叠闲愁浑懒。尽消磨韶光如箭。鬓云撩乱，眉黛轻施，春山未展。若个怜伊，关河迢递应难见。一宵春梦损柔肠，憔悴羞郎面。可惜相思无限。剩今生绮缘低忏。微风吹渡，断送春声，落红飞遍。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "孤鸾",
	"paragraphs": "眉尖微恼，问螺黛远山，画愁多少。欲碎芳心，怎忍檀郎知道。陌头韶光渐暮，有销魂萋萋芳草。试把归期细算，又暗伤春老。忆阑干并倚盈盈笑。恁弱柳娇花，不禁风袅。回首当年事，甚如烟缥缈。相思倩谁温慰，望帘旌梦魂飞绕。待教朱颜临镜，剩啼痕相照。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "念奴娇",
	"paragraphs": "凄凉往事，甚悲欢离合，一时横集。多少爱怜心上语，欲吐樽前还默。倩影窥帘，纤腰扶醉，犹记当年别。朱颜非故，命宫谁解磨蝎。愁省弱絮翻风，落花飘雨，怕说韶华迫。红泪偷弹无限恨，司马青衫都湿。软语微温，柔情半露，苦笑偏能识。绮怀撩乱，不知今夕何夕。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "琐窗寒",
	"paragraphs": "疏雨敲窗，孤灯无语，沉吟怀远。离愁多少，滴尽檐前凄怨。忆添香、更漏初迟，小楼夜读还相伴。又江上潮回，云间雁杳，望穿双眼。浑懒。背人处、难放眉开，易教心乱。商量好梦，付鸳衾留恋。喜鸾笺飞下朵云，行行软语柔肠断。漫轻狂、容易开函，怕说韶光换。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "唐多令",
	"paragraphs": "一雨便成秋，秋心助客愁。纵长江无尽水东流。比似离人多少恨，流不尽、几时休。往事忍回头，绿窗残梦留。旧鸿犹是恋汀洲。衰草夕阳肠断处，应为我、一登楼。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "浣溪纱 病起",
	"paragraphs": "病起恹恹涸酒肠，年来心绪倦寻芳。哀弦谁为度新腔。细缕相思愁玉佩，平分好梦怯银釭。多情应愧说刘郎。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "蝶恋花",
	"paragraphs": "山径萧疏迎落叶。绿怨红愁，转眼芳菲歇。庭院无人香欲滴。小塘雨过苔痕碧。极目江天千里阔。潮落潮生，飞鸟看明灭。怕听边陬驰羽檄。征鼙凄断关山月。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "玉楼春二首 其一",
	"paragraphs": "蘼芜山下愁无计，回首章台飞絮坠。娇莺呖呖带乡音，断雁依依怀锦字。鲛绡强拭啼红泪，休为落花伤往事。多情明月本无心，试问柔肠曾断未。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "玉楼春二首 其二",
	"paragraphs": "春风著意催花信，眉黛远山颦不尽。愁多酒浅不胜情，当筵粉颊残红晕。倦游怕说文园病，寥落琴心君莫问。相思一夜减腰围，剔尽银釭多少恨。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "蝶恋花 其一",
	"paragraphs": "春色娇酣红欲滴。嫩蕊香凝，似探春消息。沉醉芳魂无气力。不须打桨迎桃叶。鸳梦有情迷蛱蝶。傍枕兜衾，怕弄相思结。撩乱闲愁谁共说。凤灯挑罢鸾笺擘。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "蝶恋花 其二",
	"paragraphs": "我欲留春春不驻。飞絮游丝，掠遍芳菲路。帘捲春山迷远树。楼高不见伤春处。揽镜更看双鬓苦。花落花开，总把韶光负。倚遍阑干愁日暮。斜阳目送千帆去。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "蝶恋花",
	"paragraphs": "罗幕春寒花事晚。微雨空庭，滴尽啼红怨。弄粉搓香娇宛转，一枝斜插输人面。恼我相思肠易断。怕理残笺，曾写相思满。颜色可曾花比艳，凋零却被韶光赚。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "南歌子二首 其一",
	"paragraphs": "画阁春慵启，沉香静不消。绿杨西去小红桥。记取碧阑干下暂停桡。荷泪抛红粉，榴云压翠翘。梦魂依约送春潮。最是十分明月听吹箫。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "南歌子二首 其二",
	"paragraphs": "檀口樱桃破，云鬟堕马偏。一春心事感华年。为道梨花庭院又秋千。红豆相思寄，青山别恨牵。日长衣线竟慵添。生怕杜鹃声里话江南。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "水调歌头",
	"paragraphs": "山色亦何碧，爽气满秋空。独向万峰高处，长啸唤虬龙。我欲云飞霞举，直上广寒兜率，玉佩觅仙踪。夜久衣裳冷，香雾散空濛。算明月，今夜见，几回同。盈亏有数，何事相见恨匆匆。可惜溪山迟隐，更少灞陵清福，人世竟难逢。醉倒凉风起，吹梦海天东。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "浣溪沙二首（录一）",
	"paragraphs": "曲曲屏山梦不温，几回软语忆温存。小窗添得黛眉痕。十斛明珠啼粉泪，一春愁绪绾花魂。倚栏人去怅黄昏。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "贺新凉   适园观梅",
	"paragraphs": "试问春何处。向小园、疏篱曲沼，欲迷香雾。点翠苔痕三径里，恻恻轻寒吹渡。犹疑是凌波微步。傅粉搓香情脉脉，倚红楼玉笛声凄楚。凭花月，将愁诉。一枝又作霓裳舞。拂雕阑冰姿绰约，爱他眉妩。姑射仙人今何在，梦断孤山前路。莫漫向芳丛延伫。憔悴江郎词笔尽，指花阴吊影伤琼树。倾酒盏，劝春住。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "鹧鸪天二首 其一",
	"paragraphs": "一别经年梦不温，相思万点付啼痕。愁多渐染霜前鬓，春尽难招月下魂。开荩箧，故衣存。抛残针缕惜龙文。新来殢酒恹恹病，知否腰围瘦几分。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "鹧鸪天二首 其二",
	"paragraphs": "十载恩情怅别离，愁来怕写断肠诗。梦魂不到相思路，酒盏谁温絮语时。还劝我，与君期。来生鸳牒可相宜。春风吹遍蘼芜路，未抵愁心杀卷葹。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "台城路   送别",
	"paragraphs": "柳丝不系钿车住，春归更谁留恋。草长红心，花零粉露，又听阳关凄断。萍踪聚晚。祇翠展横塘，顿成离散。怅望关河，重来忍问西飞燕。郊游曾记絮语，残红吹渐少，绿阴低暗。扇惹馀香，酒扶残醉，付与芳心缱绻。愁思难剪。向夜雨孤灯，盈怀泪掩。漫说三春，韶光容易赚。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "虞美人 其一",
	"paragraphs": "帘栊日午风初定，篆袅炉烟静。画眉窗下教歌成，笑破樱桃一寸粉痕深。惜花生怕东风醉，不管人憔悴。阶前红煞牡丹茶，不道春归犹有未开花。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "虞美人 其二",
	"paragraphs": "珠帘半捲微风度，新月来窥户。博山香袅水沉烟，更听凄凉一曲玉笙寒。惜春长怕芳菲尽，却补春愁困。花开花落自春风，又是杜鹃声里泣香红。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "点绛唇 其一",
	"paragraphs": "百啭新簧，好音叶底偕恩侣。樊笼倦羽，共话伤心语。冷月凄凉，何日双飞去。空相觑。多情最苦，唯有情难补。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "点绛唇 其二",
	"paragraphs": "不忍分飞，此生未必长相倚。痴情难已，一死酬知己。血洒鹃声，中有同心字。怜君意。愿君展翅，休向红尘里。",
	"id": "0d842ddc-d779-3106-81fd-bfd06ec09893"
}, {
	"author": "刘东父",
	"title": "贺新凉  春燕",
	"paragraphs": "花事阑珊了。甚王孙漫游，长恋天涯芳草。几许韶光留不住，总向鬓霜催老。凭谁问、春魂缥缈。风雨敲窗惊蝶梦，向迷离烟月关山道。别离绪，知多少。画梁藻井风光好。叹废苑栖香何处，故怜娇小。软语知他商量意，正怕落红惊搅。算又到绿阴围绕。碧涨池塘芳草细，更翠楼深柳莺啼晓。祇添得，人烦恼。",
	"id": "0d842ddc-d779-3106-81fd-bfd06ec09893"
}, {
	"author": "周作人",
	"title": "炮局杂诗（录五首） 其一",
	"paragraphs": "布衾米饭粗温饱，木屋安眠亦快然。多谢公家费钱谷，铁窗风味似当年。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "炮局杂诗（录五首） 其二",
	"paragraphs": "卖却虎皮吃冷饭，当时豪气未全消。莫将原子平天下，珍重馀年好看潮。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "炮局杂诗（录五首） 其三",
	"paragraphs": "青帽蓝衣十九时，代爷入狱复何词。荧荧双眼含悲愤，国事前途未可知。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "炮局杂诗（录五首） 其四",
	"paragraphs": "七十老翁坐不起，笑啖榅桲与芙蓉。夜半溺床复悲啸，南冠相对但书空。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "炮局杂诗（录五首） 其五",
	"paragraphs": "一夜寒灯十首诗，若中作乐有谁知。而今木屋飕飕冷，正是无忧无虑时。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "忠舍杂诗 纪梦诗三首 其一",
	"paragraphs": "白日昭昭寖已驰，芦中穷士欲何之。吹箫乞食寻常事，记取吴师入楚时。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "忠舍杂诗 纪梦诗三首 其二",
	"paragraphs": "儒冠一著误生平，多谢杨生示儆情。若使逃儒还入墨，此中岐路本分明。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "忠舍杂诗 纪梦诗三首 其三",
	"paragraphs": "李生大隐在朝市，醇酒美人寄所思。醉梦不忘金齿履，如霜白足想当时。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "偶作",
	"paragraphs": "入狱二百日，即事多所欣。同居恒乞食，高谈不避人。忧患互相恤，盗贼渐可亲。昨日岂为非，前路认已真。拘幽增自力，悲悯即雄心。学道未有成，立愿在今晨。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "夏日怀旧",
	"paragraphs": "昔日南京住，匆匆过五年。炎威虽可畏，风趣却堪传。喜得空庭寂，难消永日闲。举杯倾白酒，买肉费青钱。记日无余事，翻书尽一编。夕凉坐廊下，夜雨溺门前。板榻不觉热，油灯空自煎。时逢击柝叟，隔牗问安眠。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "灌云",
	"paragraphs": "灌云豪杰今何在，留与诗人伴寂寥。莫话浔阳江口客，黑洋桥畔雨潇潇。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "数典诗 其一",
	"paragraphs": "文王圣德足堪夸，狱里著书度岁华。百日幽囚容易过，《易经》一部属周家。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "数典诗 其二",
	"paragraphs": "东征事业安家国，夜祷精城动鬼神。再读东山零雨句，始知公旦是诗人。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "数典诗 其三",
	"paragraphs": "世间艳说除三害，杀虎屠蛟事有无。豪侠喜能兼儒雅，一编风土是传书。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "数典诗 其四",
	"paragraphs": "会稽文风世称美，吾家诗句却稀微。偶然检得唐人语，门静花开色照衣。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "数典诗 其五",
	"paragraphs": "清逸先生百世师，通书读过愧无知。年来翻遍濂溪集，只记篷窗夜雨诗。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "数典诗 其六",
	"paragraphs": "清道桥头百姓家，逸斋遗教是桑麻。关门不管周朝事，数典何因学画蛇。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "拟题壁 拟题云者未题也，卅八年一月廿六日",
	"paragraphs": "一千一百五十日，且作浮屠学闭关。今日出门桥上望，菰蒲零落满溪间。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔六首 其一 长沮桀溺",
	"paragraphs": "往昔读《论语》，吾爱长沮生。接舆何多事，荷蒉亦有心。丈人供鸡黍，徒尔招讥评。唯有耦读者，不知所问津。挥手不复顾，妙在无人情。向往不能至，如望秋月明。冷气彻人骨，清光自难名。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔六首 其二 菩提萨埵",
	"paragraphs": "往昔读佛书，吾爱觉有情。菩萨有六度，忍辱良足钦。布旗立弘愿，愿重身命轻。投身饲饿虎，事奇情更真。平生再三读，感激几涕零。向往不能至，留作座右铭。安得传灯火，供此一卷经。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔六首 其三 范蠡",
	"paragraphs": "往昔读《国语》，吾爱范大夫。忍耻逾十载，遂尔破强吴。一言却使者，亲自执鼓桴。吴使与越师，相随入姑苏。腼然具人面，本是蛙黾徒。但知报仇恨，情理非所喻。读此一节话，毛戴亦气舒。向往不难至，徒具作楷模。人生得到此，不妨终醢菹。陋哉后世人，虚传游五湖。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔六首 其四 王充",
	"paragraphs": "往昔读《论衡》，吾爱王仲任。读书疾虚妄，无愧读书人。汉儒渐不竞，胥吏起叔孙。终至谈谶纬，乃与道士邻。王君不信数，雷虚鬼非真。著书数十篇，覼缕亦肫诚。赖有黄氏释，遗文差可明。向往不能至，礼赞颂姓名。明清有李俞，学海之三灯。唯此星星火，照破千古冥。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔六首 其五 王守仁",
	"paragraphs": "往昔读古文，吾爱王阳明。瘗旅文一作，不虚龙场行。吾与尔犹彼，此语动人心。非墨亦非释，儒家自有真。后年说良知，学术为一新。未尝吃苦瓜，味道殊难名。素不喜闽洛，跳脱良所欣。擒濠虽小事，亦足傲迂生。道谊兼事功，百世有几人。向往不能至，祠下徒逡巡。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔六首 其六 王思任",
	"paragraphs": "往昔读《文饭》，吾爱王谑庵。姚江一雷震，文苑起聋喑。温陵实滥觞，发难自公安。由熟而返生，继之以钟谭。山阴集大成，笔舌翻波澜。略迹论风神，颇似苏子瞻。嬉笑兼怪僻，余人未易谙。或解啖橄榄，滋味自醰醰。向往一能至，攀援聊自宽。后有张宗子，越风良可观。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔续六首 其一 王羲之",
	"paragraphs": "往昔读《世说》，吾爱王右军。一幅《兰亭序》，今古称至文。徘徊顾景光，故是东晋人。亦有用世志，终乃甘隐沦。爱鹅访道士，妇稚知其名。戏书六角扇，老妪戚复欣。还匿躲婆巷，幸得免纷纶。舍宅为僧房，戒珠榜寺门。至今蕺山下，俨与学校邻。乡里多胜事，首最推此君。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔续六首 其三 陆游",
	"paragraphs": "往昔论乡贤，吾爱陆放翁。著作等本身，文苑称豪雄。名与香山并，诗派一大宗。家家画团扇，声名满城中。奈何钗头凤，好事乃不终。春波虽常绿，不复照惊鸿。水乡鸣姑恶，赋诗独不同。隐约不忍言，言之有余恫。荏苒过八十，此恨终无穷。剧怜稽山土，犹恋沈园东。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔续六首 其四 徐谓",
	"paragraphs": "往昔听乡谈，吾爱徐文长。其人颇促狭，作剧无报偿。市井竞传说，终乃似流氓。单裤买豆腐，毕拨入茶汤。喜与妇人戏，嬉笑辄哄堂。又复杀和尚，流祸到僧坊。浩浩徐夫子，浊世恣佯狂。畸谱殊坦白，行迹略可详。世人好闲话，传讹亦何妨。吴有唐伯虎，旗鼓差相当。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔续六首 其五 金古良",
	"paragraphs": "往昔看画本，吾爱金射堂。创作无双谱，此意自无双。画或逊老莲，诗却胜老杨。自比于诗史，字故曰古良。终以文丞相，始自张子房。中有长乐老，旁及吴越王。图赞四十人，各各不寻常。金君古逸名，微意可推详。尊王亦贵民，影响出桃江。不必师梨洲，浙学故流长。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔续六首 其六 东郭门",
	"paragraphs": "往昔居会稽，吾爱东郭门。吾家在城内，船步近沈园。出门访亲友，棹舟发清晨。东行十许里，残山有箬蕡。既过皋埠市，乃至樊江村。名物松子糕，记忆至今存。烧饼重双酥，其价才二文。水程三十里，春游正及辰。待得缓缓归，天色近黄昏。遥望城门口，薜荔如层云。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔三续六首 其一 神农氏",
	"paragraphs": "往昔读古史，吾爱神农氏。教民务稼穑，文明自兹始。又复教医术，百姓无夭死。舍身尝百药，辛苦非徒尔。今朝嚼人参，晚或吞附子。巴豆与甘草，有时一齐饵。非有水晶腹，内景何由视。头顶似山峰，得无毒气聚。野人多风趣，拟议得神理。可笑唯仓圣，四眼非佳谥。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔三续六首 其二 颜之推",
	"paragraphs": "往昔读《家训》，吾爱颜黄门。生丁六朝末，身世值乱棼。试读观我生，呜咽声暗吞。归心向三宝，此意自可原。遗书二十篇，斐娓见情文。谈艺有新意，论学尊旧闻。明达通情理，末世尤足尊。垂老写家教，辛苦念子孙。岂知悯楚辈，巢覆卵不存。生入舂捣寨，何处与招魂。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔三续六首 其三 李白",
	"paragraphs": "往昔读唐诗，吾爱李青莲。渊明昔有愿，唯酒与长年。李生饮中豪，斗酒诗百篇。醉来仰天笑，飘渺思游仙。若问所喜爱，乃复在人间。人女伊可怀，曼妙比诸天。惟兹易朽质，柔美更可怜。双足如霜白，长惹梦魂牵。人情好好色，幸喜近自然。奈何杨廉夫，鞋杯古今传。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔三续六首 其四 邵雍",
	"paragraphs": "往昔在集部，吾爱邵尧夫。宋朝重道学，举世鲜真儒。重法偏苛酷，援释近虚无。曾读濂溪集，不能解通书。晦庵诃黎涡，出语如隶胥。邵子独击壤，有意似康衢。渊明擅说理，泰山不可逾。披襟说闲话，庶几寒山徒。闲居安乐窝，乃弄河洛图。后世赛康节，揭帜走江湖。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔三续六首 其五 河与桥",
	"paragraphs": "往昔在越中，吾爱河与桥。城中多水路，河小劣容舠。曲折行屋后，舍橹但用篙。夏日河水干，两岸丈许高。洞桥如虹亘，石梁横空蹻。亦常有过楼，步屧声非遥。行行二三里，桥影相错交。既出水城门，风景变一朝。河港俄空阔，野坂风萧萧。试立船头望，炉峰干云霄。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔三续六首 其六 玩具",
	"paragraphs": "往昔买玩具，吾爱填填鼓。亦有纸叫鸡，名曰吹嘟嘟。架上何累累，泥人与泥虎。光头端然坐，哈喇挺大肚。高髻著长帔，云是堕民妇。火漆摸虾翁，攘臂据竹篰。水牛红金鱼，果品以十数。更有木盘碗，家用诸器具。唯独花鸭子，小儿非所许。恶画复易损，只供掷骰赌。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔四续六首 其一 老子",
	"paragraphs": "往昔论古人，吾爱周李耳。熟知古今事，久为柱下史。阅历尽人智，无愧称老子。仲尼曾问道，赞叹不自已。如何云中龙，为人掣其尾。骑牛过函谷，乃逢令尹喜。闭关不令行，写经尽两纸。道德五千言，言简多妙理。道家重无为，传教自此始。何意宗太上，后复有道士。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔四续六首 其二 苏轼黄庭坚",
	"paragraphs": "往昔读杂文，吾爱坡与谷。二君工书画，神妙穷笔墨。举世重文诗，书堂竟诵读。我只知杂著，题跋与尺牍。妙得自然趣，情味满短幅。有似所作画，怪石间竹木。独惜多忧患，文字致讼狱。坡老流海南，回首望巴蜀。涪翁宜州住，城楼雨濯足。声名比李杜，遭遇乃更酷。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔四续六首 其三 李贽",
	"paragraphs": "往昔论先贤，吾爱李卓吾。秃头著儒服，言行如合符。遥遥禹稷心，俨与菩萨俱。《焚书》既已作，一再定藏书。笔削寸大义，刚直过史狐。人伦重估价，肇自龙潭初。语语准情理，世俗惊相呼。吁嗟七十叟，投身饲酷儒。遗令有先兆，裸葬如束刍。至今通州道，片石委路隅。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔四续六首 其四 李慈铭",
	"paragraphs": "往昔论乡人，吾爱李越缦。诗语所不晓，文喜杂骈散。日记颇可读，小文记游览。一卷《萝庵志》，书斋足清玩。流派虽不同，风味比文饭。惜哉性褊急，往往坠我慢。益甫与景孙，粗语恣月旦。瞋目骂季贶，只是由私怨。岂因山川气，溪刻成疾患。喜得披遗编，胜于生对面。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔四续六首 其五 列仙图",
	"paragraphs": "往昔看画谱，吾爱《列仙图》。前人有画本，相貌多魁梧。了不异人意，方面美髭须。此图独不尔，作者出浮屠。老聃寿者相，胡坐驾牛车。篷下悬卷轴，后有酒一壶。赤松诸仙人，面目如干瓠。枯瘦多皱纹，俨然山泽癯。长生不驻颜，道理非龃龉。见识能到此，善哉二氏徒。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔四续六首 其六 夜航船",
	"paragraphs": "往昔常行旅，吾爱夜航船。船身长丈许，白蓬竹叶苫。旅客颠倒卧，开铺费百钱。来船靠塘下，呼声到枕边。火舱明残烛，邻坐各笑言。秀才与和尚，共语亦有缘。尧舜本一人，澹台乃二贤。小僧容伸脚，一觉得安眠。晨泊西陵渡，朝日未上檐。徐步出镇口，钱塘在眼前。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔五续六首 其一 陈洪绶",
	"paragraphs": "往昔看图像，吾爱陈老莲。身是明遗民，悔迟学逃禅。诗味比少陵，乃以画人传。画中有书卷，佳妙非一端。衣褶皆殊绝，自是古衣冠。女面如倒盂，不作瓜子尖。窄额丰辅颊，唐俑多婵娟。环肥正非偶，华清想当年。后有任渭长，于越图先贤。笔法得一二，佳誉满萧然。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔五续六首 其二 蒲松龄",
	"paragraphs": "往昔读志异，吾爱蒲留仙。源流出唐人，属词特鲜妍。委曲尽世情，十九属寓言。演述怕婆事，醒世说因缘。善写儿女态，却在狐鬼篇。青凤与连琐，魅尽诸少年。今古传奇文，至此造顶颠。名高运亦穷，有如秋水轩。一再经模拟，语意不新鲜。淞影富卷帙，冷落王紫诠。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔五续六首 其三 扫叶楼",
	"paragraphs": "往昔在南京，吾爱扫叶楼。闭居管轮堂，七日得一休。群走清凉山，聊以散牢愁。明贤龚半千，异路不相谋。高楼出木末，喜得豁双眸。会当风雨时，可作半日留。倚槛望台城，块然如层丘。苍茫有古趣，感触如深秋。少不经世务，读史增百忧。缅想南朝事，点滴上心头。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔五续六首 其四 炙糕担",
	"paragraphs": "往昔幼小时，吾爱炙糕担。夕阳下长街，门外闻呼唤。竹笼架熬盘，瓦钵炽白炭。上炙黄米糕，一钱买一片。麻糍值四文，豆沙裹作馅。年糕如水晶，上有桂花糁。品物虽不多，大抵甜且暖。儿童围作圈，探囊竟买啖。亦有贫家儿，衔指倚门看。所缺一文钱，无奈英雄汉。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔五续六首 其五 神话",
	"paragraphs": "往昔读西书，吾爱古神话。埃及与印度，象教夙称霸。形相多异物，睢盱可怪诧。唯有希腊人，想像特明婳。天上如人间，营营为憎爱。神人同一体，伟美超凡界。诗人作祭司，宗教归美化。艺文旋复兴，影响遍诗画。后世谈文明，恍负一重债。所惜时地隔，未得及华夏。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "往昔五续六首 其六 性心理",
	"paragraphs": "往昔务杂学，吾爱性心理。中国有淫书，少时曾染指。有如图秘戏，都是云如此。莫怪不自然，纲维在男子。后读西儒书，一新目与耳。无有秽与净，横陈观玉体。人欲即天理，非鸩亦非醴。为酬平生愿，须得大欢喜。大食有香园，反复明斯旨。今经科学光，明净故无比。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "丙戌岁暮杂诗 狂人",
	"paragraphs": "少小读儒书。尊崇也仲尼。无可无不可，号为圣之时。嗣复见老子，广大似过之。大道不可名，世事差能知。飘风与骤雨，天地难久持。儒家贵中庸，道理或在兹。齿亡舌尚存，复是隐者师。庄生说木雁，反复畅陈辞。道家重养生，为我固其宜。众生虽苦饿，未肯投身施。毳衣出函关，逝去不复疑。后世有哲士，读史识其微。自疑在水浒，朝夕多惧思。唯恐身作脯，徒佐酒一卮。自称曰狂人，措词杂愤悲。此意无人领，归卧东海湄。逝者长已矣，杯羹不可遗。但怜坚目辈，芸芸亦苦为。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "丙戌岁暮杂诗 天才",
	"paragraphs": "昔住本乡时，常闻索士语。极口颂天才，凡愚无足数。未必是超人，文明有盟主。俗世不相容，有怀不得吐。有如鹄在笼，奄忽化黄土。孰乃杀性解，应得大咒诅。哲人自萎谢，孽报斯为巨。自坏汝长城，灾祸还归汝。忽忽四十年，人琴无处所。酌酒湛空觞，劳劳亦何补。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "打油",
	"paragraphs": "昔读寒山诗，十中了一二。亦尝看语录，未能彻禅味。但喜当诗读，所重在文字。吟诗即说话，此语颇有致。偶尔写一篇，大有打油气。平生怀惧思，百一此中寄。掐臂至见血，摇头作游戏。骗尽老实人，得无多罪戾。说破太行山，亦复少风趣。且任泼苦茶，领取塾师意。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "童话",
	"paragraphs": "平生有所爱，妇人与小儿。委屈殊堪念，况此婉娈姿。圣王哀妇人，周公非所知。又复嘉孺子，此意重可思。仁者相人偶，彼我无差违。哲人重理知，人事无弗窥。迢迢千百年，文化生光辉。妇女与儿童，学问各分支。染指女人论，下笔语枝离。隐曲不尽意，时地非其宜。著手儿童学，喜读无厌时。志在教与养，游戏实始基。围坐说故事，歌谣声喔咿。瓦狗及木马，哄笑共游嬉。撮土为盘筵，主客各陈词。儿童有权利，道理可发挥。黾勉写文字，心尽力不随。半生事笔墨，辛苦为法施。百事无一成，吾力固为微。却顾小儿辈，怅惘不自持。人情爱溺孙，牛马任所为。非不知烦恼，乐此不为疲。善哉诸老翁，相对吾愧之。媪煦虽有心，胜业终多亏。何时得还愿，补写童话诗。持赠小朋友，聊当一勺饴。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "读书",
	"paragraphs": "读书五十年，如饮掺水酒。偶得陶然醉，水味还在口。终年不快意，长令吾腹负。久久亦有得，一呷识好丑。冥想架上书，累累如瓦缶。酸甜留舌本，指顾辨良否。世有好事人，扣门乞传授。舌存不可惜，对客徒搔首。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "大寒",
	"paragraphs": "时节近大寒，朝夕多风雪。纪数过二九，寒气何凛烈。疾风不终朝，骤雨不终日。短至日转长，严冬余三一。屈指交春时，即在上元夕。虽复有馀寒，未必妨启蛰。天地有盈虚，往复成季节。农夫自了知，无待圣人说。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "文字",
	"paragraphs": "半生写文字，计数近千万。强半灾梨枣，重叠堆几案。不会诗下酒，岂是文作饭。读书苦积食，聊且代行散。本不薄功利，亦自有誓愿。诚心期法施，一偈或及半。但得有人看，投石非所恨。饲虎恐未能，遇狼亦已惯。出入新潮中，意思终一贯。只憾欠精进，回顾增感叹。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "丙戌岁暮",
	"paragraphs": "从前作诗句，漫云牛山体。近又写五言，似拟寒山子。自身非禅门，稗贩无一是。还自写我诗，笔画代口耳。寄远示友生，本意只如此。茫茫火狗年，涂画尽数纸。倏忽将改岁，唐劳可以已。诚知笔墨贱，不及钱刀利。岂无恩与怨，欲报无由致。行当濯手足，山中习符水。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "丁亥暑中杂诗 黑色花",
	"paragraphs": "顷日见好梦，寻得黑色花。如墨或如漆，比拟毫釐差。冥冥如长夜，设喻将非夸。上翔猫头鸟，下伏癞虾蟆。是实有见毒，有如美杜沙。倏忽化为石，伪笑露齿牙。法力制人天，摩吕不能遮。我未学咒法，红衣师喇嘛。板凳作马骑，人足换桠杈。却喜最黑术，能伏两脚蛇。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "鬼夜哭",
	"paragraphs": "仓颉造文字，其时天雨粟。亦有南山鬼，夜半号咷哭。天意似欣喜，发廪散五谷。有似雨香花，往例征天竺。鬼意欲何为，诡秘殊难度。或恐凿混沌，不能保纯朴。或惧窥幽奥，如燃通犀角。可惜小鬼头，识见尚不足。唐有吴道子，变相图地狱。清人罗两峰，鬼趣画满幅。不必借文字，幽隐无弗烛。更有张天师，画符如蚓曲。一纸下雷部，狠过钟馗捉。不比官文书，出入弄笔墨。寒村穷秀才，旦夕捧书读。摇头诵《左传》，《周易》背烂熟。常被鬼揶揄，耸肩如蝙蝠。饼酸酒味薄，生计遭逼迫。虽持无鬼论，虚耗苦难逐。此时鬼应喜，日夜笑局局。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "女人国",
	"paragraphs": "昔人作小说，幻出女人国。其地无丈夫，窥井自孕育。设想非不奇，阴阳苦孤独。又或妻为纲，夫男作纲目。女君罗面首，人事正反覆。岂不快人意，所重在报复。平等良大难，故事未容续。男女相人偶，天然成眷属。相推复相就，如轮共一轴。茫茫人世事，端在衣食足。自在不相离，公平即为福。奇迹止于斯，何用惊世俗。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "中山狼",
	"paragraphs": "昔有东郭生，骑驴作浪游。道中见狼子，乞命频叩头。启笈救敝狼，或是墨者流。难去狼复出，欲断先生喉。咨询及桑树，同意有老牛。动植本一体，何所用怨忧。终乃逢老叟，纵横多智谋。引狼却入笈，一剑还相酬。此事大有名，流传遍九州。示戒行道者，慎防貉一丘。我曾遇野狼，似狗伏道周。望见白棓影，曳尾窜田沟。人世有异物，面目犹同俦。忽尔现狼相，不省恩与仇。民间惧人狼，颇复似此不。掩卷灯下坐，思之发沉忧。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "《西游记》",
	"paragraphs": "儿时读《西游》，最喜孙行者。此猴有本领，言动近儒雅。变化无穷尽，童心最歆讶。亦有猪八戒，妙处在疏野。偷懒说谎话，时被师兄骂。却复近自然，读过亦难舍。虽是上西天，一路尽作耍。只苦老和尚，落难无假借。却令小读者，展卷忘昼夜。著书赠后人，于此见真价。即使谈玄理，亦应如是写。买椟而还珠，一样致感谢。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "《红楼梦》",
	"paragraphs": "尝读《红楼梦》，不知所喜爱。皎皎名门女，矜贵如兰茝。长养深闺里，各各富姿态。多愁复多病，娇嗔苦颦黛。蘅芜深心人，沉著如老狯。啾唧争意气，捭阖观成败。哀乐各分途，掩卷增叹概。名花岂不艳，培栽费灌溉。细巧失自然，反不如萧艾。反复细思量，我喜晴雯姐。本是民间女，因缘入人海。虽裹罗与绮，野性宛然在。所惜乃短命，奄忽归他界。但愿现世中，斯人倘能再。径情对家国，良时庶可待。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "牛女",
	"paragraphs": "俗传七月七，牛郎会织女。乌鹊架为桥，一年才一度。书斋有学究，捋须说大误。是有牛女星，列在天河浒。世人不好学，错解作夫妇。吾辈凡俗人，却喜小儿语。传说有佳篇，正复在尔许。久负天帝钱，赖债此为祖。责偿罚分飞，岁岁别离苦。未必似暴君，适逢家长怒。耶威最酷烈，宙斯常动武。耕织偿聘钱，此事犹为恕。当作神话看，比较多风趣。学问辩真假，人情无今古。满纸荒唐言，悲欢动妇孺。若欲谈天文，自当按星谱。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "夸父",
	"paragraphs": "夸父昔逐日，陶公曾有诗。功竟在身后，此语重可思。甘渊不可至，邓林实所遗。此事足千古，俗辈安能知。我思魏晋人，所见诚深微。委曲通人心，情至理不违。唐宋固文盛，思想渐萎衰。虚言张道谊，酷儒为士师。尔来讲学者，千载发光威。此辈适何来，疑是鲜卑儿。习得汉文字，虏性犹未移。盛气向华人，有如曩昔时。于今成学风，群起而力追。昔人斥奴气，大意或在斯。我怀公之佗，后起安可期。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "伯牙",
	"paragraphs": "伯牙善鼓琴，但为知己役。钟期既逝去，琴声遂永绝。所以人琴亡，良由质已失。吾辈平凡人，还自有分别。绝技固未有，知音不可必。有怀欲倾吐，且拼面壁说。或如吴门僧，台前列顽石。即使不点头，聊可破寥寂。大声叫荒野，私语埋土穴。古人有行者，方法不一一。何必登高座，语语期击节。或有自珍意，随时付纸笔。后人如不读，亦堪自怡悦。欲出悉出已，能事斯已毕。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "纪晓岚",
	"paragraphs": "东坡喜说鬼，妄言聊解醒。本来无所为，妙语乃环生。后世谈神怪，唯以寄劝惩。颜夭蹠乃寿，此理既无凭。况复涉三世，支离弥可憎。纪氏作五记，文笔颇清明。为有宣传意，难动识者听。却有一节话，题曰绳还绳。缚狐还被缚，报复相因承。等是示儆戒，此意差可称。孔子重直道，报怨得其平。牙眼各相报，见于景教经。儒家贵中庸，天主有威名。同时传此语，不能违人情。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "李长吉",
	"paragraphs": "吾怀李长吉，善作幽怪诗。及读南园篇，中心常怀疑。生为唐宗室，身世非卑微。浪游觅诗句，长有奚囊随。不知何所感，乃作孤愤词。欲买耶溪剑，誓从猿公归。十年游扬州，薄幸杜牧之。忍过事堪喜，此言亦若为。文人多感触，千古类如斯。哀怨虽刻骨，旁人那得知。却怜长爪郎，平生未展眉。倏忽赴帝召，未及辞阿㜷。玉楼纵云乐，越游终虚期。神剑不自跃，欲以报阿谁。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "陶渊明",
	"paragraphs": "《宋书》传隐逸，首著陶渊明。名文归去来，所志在躬耕。本来隐逸士，非不重功名。时艰力不属，脱然谢簪缨。人不可无势，桓温语足征。孟嘉亦豪杰，尺寸无所凭。偃蹇居掾属，徒为蝼蚁轻。五斗悔折腰，此意通弥甥。细读孟君传，可以知此情。俗儒辩甲子，曲说徒瞢腾。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "《笑林》",
	"paragraphs": "忆昔读《笑林》，著想多妙绝。小妖作变怪，忽被净瓶吸。魔王旋降服，喽啰悉得出。王慰诸魔众，苦饿曾几日。答言饿尚可，几乎挨挤煞。微言妙得间，一语发笑噱。更有川柳诗，字数才十七。讽刺世俗情，善能搜间隙。亦或咏史事，情事写历历。文王访太公，徐步近水侧。钓得鱼儿否，负手搭讪说。一曲渭水河，逼真过演剧。谐谑虽小道，亦是一艺术。伺机窥要害，一攫不容失。贤达善大言，满纸语剌剌。无怪初学者，展卷眼生缬。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "袁随园",
	"paragraphs": "往昔读诗话，吾爱袁随园。摘句有佳语，前人加朱圈。亦稍发议论，少年常爱看。及后重取阅，相隔五十年。影迹模糊在，味道不新鲜。多言尹相国，如见时胁肩。所喜重性灵，主张近公安。却独以此故，见怒于时贤。恶口章实斋，反复妇学篇。浙学分东西，派别故俨然。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "秋虫",
	"paragraphs": "凉风起夜半，秋虫鸣前庭。细听非促织，乃是油唧呤。因风送繁响，恍如振银铃。反复鼓哀调，急迫难为听。剧怜黑大汉，何缘作此声。将是唱恋歌，当户理鸣筝。及时不见采，将随秋草零。造物乐有物，众生执此生。生生实天意，仁义乃俗情。方向既自定，道路所由成。人生诚微末，智力庶可凭。若不造幸福，空负灵长名。哲人重自然，高论涉杳冥。倘欲返本真，应学秋虫鸣。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "水神",
	"paragraphs": "越人与水狎，断发而文身。入水斗蛟蜃，不闻畏水神。希腊有神女，常居河海滨。年少美容颜，可畏亦可亲。时就凡人戏，解佩致殷勤。诗画多取材，流传为世珍。尝读如梦记，乡曲记传闻。池沼有主者，类是龙蛇伦。常悦人间女，拉致为婚姻。是名阿玉池，绿水不生纹。水在四行中，柔媚最近人。舟楫通远地，罟网获巨鳞。食饮并盥濯，切身多欢欣。一朝入水底，忽尔为波臣。变作河水鬼，水际永沉沦。平生居水上，一死原无论。独惜乐水意，不及怀土殷。流水有情意，死生不可分。生时承爱抚，死亦获温存。所当爱海女，无愧水乡民。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "《白蛇传》",
	"paragraphs": "顷与友人语，谈及《白蛇传》。缅怀白娘娘，同声发嗟叹。许仙凡庸姿，艳福却非浅。蛇女虽异类，素衣何轻倩。相夫教儿子，妇德亦无间。称之曰义妖，存诚又善善。何处来妖僧，打散双飞燕。禁闭雷峰塔，千年不复旦。滦州有影戏，此卷特哀艳。美眷终悲剧，儿女所怀念。想见合钵时，泪眼不忍看。女为释所憎，复为儒所贱。礼教与宗教，交织成偏见。弱者不敢言，中心怀怨恨。幼时翻弹词，文句未能念。绝恶法海像，指爪掐其面。前后掐者多，面目不可辨。迩来廿年前，塔倒经自现。白氏已得出，法海应照办。请师入钵中，永埋西湖畔。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "《八犬传》",
	"paragraphs": "中原有市镇，不幸遇兵燹。屋破人尽去，唯存狼与犬。狼从山中来，犬是村中产。相会废墟中，废墟归总管。狼本无所为，志在得片脔。手法有祖传，不知恩与怨。犬虽出狼族，忠义性不变。每见生客过，虑为主人患。跳踉相追逐，垂舌杂呼喘。旅人狼狈去，一口或难免。不知旧主人，洋场正避难。安卧高楼中，身心甚康健。侍卫固徒劳，勇猛可示劝。待得太平时，为作《八犬传。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "修禊",
	"paragraphs": "往昔读野史，常若遇鬼魅。白昼踞心头，中夜入梦寐。其一因子巷，旧闻尚能记。次有齐鲁民，生当靖康际。沿途吃人腊，南渡作忠义。待得到临安，馀肉存几块。哀哉两脚羊，束身就鼎鼐。犹幸制熏腊，咀嚼化正气。食人大有福，终究成大器。讲学称贤良，闻达参政议。千年诚旦暮，今古无二致。旧事倘重来，新潮徒欺世。自信实鸡肋，不足取一胾。深巷闻狗吠，中心常惴惴。恨非天师徒，未曾习符偈。不然作禹步，撒水修禊事。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "乞食",
	"paragraphs": "陶公昔乞食，鲍叔曾解衣。古人去我久，不意复见之。我非生君子，固穷亦奚辞。愧不信冥报，致谢徒虚词。平生弄笔墨，妄想作法施。立言终空幻，半偈只自怡。且当啖牛肉，醉倒土地祠。兀兀却复醒，吟此一首诗。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "梧桐",
	"paragraphs": "中庭有梧桐，亭亭如华盖。碧叶手掌大，荫庇诸蝉类。繁荣极夏日，倏值岁时改。时光不可见，日日夺苍翠。桐子已黄熟，收入童儿袋。萧萧秋风起，飘然一叶坠。蝉声俄寥落，渐以促织代。却惊懒妇心，寒衣未补缀。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "红花",
	"paragraphs": "昔日读红花，吾怀伽尔洵。自称为懦夫，慈悲发大心。会值俄土战，死伤日益深。扼腕救不得，痛苦愿平分。有如库士玛，投身去从军。四日卧战场，祇脚幸尚存。又或如伊凡，怯弱安贱贫。爱彼倚门女，念此多苦辛。徒劳不得意，一身等轻尘。感念人间苦，又或为狂人。瞥见红色花，认为众恶因。焦思日消痿，一旦死墙阴。握花在手中，面上见笑痕。我爱古文士，不徒写诗文。是中有真意，恻恻为群伦。言行常相副，非止呼与呻。器识能如此，立言乃可尊。翰林与御史，彼此安足论。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "题画绝句 芙蓉（果斋云一名拒霜花） 丁亥十一月廿一日",
	"paragraphs": "灼灼芙蓉花，凌寒发红萼。徒有拒霜姿，临风自开落。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "题画绝句 玉簪花",
	"paragraphs": "日暮草深深，谁遗白玉簪。补萝人不见，零落到如今。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "题画绝句 篱边菊花   十一月廿八日",
	"paragraphs": "持醪叹靡由，秋华浸盈把。陶令不归来，寂寞东篱下。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "观瀑图",
	"paragraphs": "春时十日雨，横流满坑谷。山中有幽人，拄杖看飞瀑。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "红梅   用姜白石词意",
	"paragraphs": "阔别西湖久，无憀独闭门。何人最相忆，红萼耿无言。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "松石上有老人扶杖行",
	"paragraphs": "杖策慢登高，独行何踽踽。恰将木石奇，映出须眉古。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "中央大学园中六朝松",
	"paragraphs": "苍松不解语，兀立台城下。六代兴亡事，凭君告来者。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水",
	"paragraphs": "秋色满大地，探幽到水隈。扁舟人独坐，不为羡鱼来。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "为文鉴题果斋画绿梅",
	"paragraphs": "篱角月黄昏，无言倚修竹。微风动佩环，幽恨寄蛾绿。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "杜鹃花",
	"paragraphs": "寂寞攒宫道，冬青摇晚风。山花不解事，独自映山红。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水（四首） 其一",
	"paragraphs": "柳绿复桃红，春光满乡里。山中有幽人，独坐看流水。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水（四首） 其二",
	"paragraphs": "山色如泼墨，滃郁含云气。速棹扁舟回，莫待风雨至。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水（四首） 其三",
	"paragraphs": "登楼望山气，秋色何佳哉。时光如落叶，片片迫人来。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水（四首） 其四",
	"paragraphs": "孤舟冒烟雨，危坐把钓竿。霜叶红于花，寂寞无人看。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水人物四首 其一",
	"paragraphs": "何处听黄鹂，双柑并斗酒。杖策且徐行，记取青青柳。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水人物四首 其二",
	"paragraphs": "小坐青桐下，芙蕖自在香。身闲更地静，心里自清凉。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水人物四首 其三",
	"paragraphs": "松下弹古琴，莫惜无人听。小僮倚石眠，一觉未曾醒。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "山水人物四首 其四",
	"paragraphs": "骑驴寻梅去，领略一枝春。独叹寒意重，花瘦似高人。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "牡丹鸡",
	"paragraphs": "花好在一时，富贵那可恃。且听荒鸡鸣，抚剑中霄起。",
	"id": "b7635ac2-281d-3983-8e4e-3a3b730d9178"
}, {
	"author": "何满子",
	"title": "西湖杂咏  三十年代初",
	"paragraphs": "燕子盈盈掠水飞，游船亭午渐稀微。苏公堤上春光腻，柳絮多情惹我衣。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "过汨罗江",
	"paragraphs": "烽烟欲蔽楚天高，春草江南入梦遥。行到潇湘肠断处，乡思无那诵离骚。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "出狱戏效樊川体",
	"paragraphs": "浪迹江湖惯我行，也知才短此身轻。十年一觉文坛梦，赢得胡风分子名。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "四十初度",
	"paragraphs": "寒夜踟蹰揭短帏，小楼风雨入重围。偶尝药味辨甘苦，顿觉生涯尽诫机。千载羡韩非竞马，十所早伯玉知非。腊梅弄影情无限，知是阳春次第归。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "拉车自嘲",
	"paragraphs": "一脚高来一脚低，浑如蹇卫负耕犁。江湖把式卖膏药，鞭赶疲熊爬陡梯。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "除夕",
	"paragraphs": "抛书对酒当除夜，憔悴斯人独送穷。不免输身迎冷暖，何如放眼看鸡虫。文章得售贤阳五，孺子成名憾嗣宗。坚白纷纷那有定，由他智叟笑愚公。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "咏秦史",
	"paragraphs": "鲍鱼臭乱祖龙尸，巧设机关鞫李斯。驯至君王迷鹿马，遑论黔首竭膏脂。防微杜渐真难事，吹齑惩羹莫笑痴。勘破因缘识响应，不忘前事即先知。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "和聂公自寿依原韵 其一",
	"paragraphs": "从来民可使由之，乐得省心诈作痴。老树著花真有趣，杂文做骨漫吟诗。恰逢梁灏登科岁，也是周婆祝寿时。须谢天公降大任，酸甜苦辣已全知。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "和聂公自寿依原韵 其二",
	"paragraphs": "乱著衣衫春夏交，滕文公乃大文豪。孔夫子语真奇句，邓丽君歌作舜韶。混沌生涯恋曲檗，涅槃道路是焚烧。可怜杨志逢牛二，天汉桥边卖宝刀。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "赓和聂公自寿新章",
	"paragraphs": "管宁白帽栖辽东，也未执鞭牛马中。怀璧楚人应有罪，求仙秦帝总成空。朱三本是无行汉，冯道方称不倒翁。参透天魔五蕴舞，瞿昙修得六神通。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "步卢鸿基韵再酬绀弩",
	"paragraphs": "新语言难入旧诗，君能曳重若轻驰。可怜出鸟流涎日，正是伤筋动骨时。无冕之王忽戴帽，有心吞钓更何辞。前生作孽今生受，莫怨文章若魍魑。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "题吴敬梓故居",
	"paragraphs": "全椒毕竟佳山水，毓秀钟灵产隽英。叔夜孤高违薄俗，元章富贵视浮云。且移匡世济时志，化作惊天动地文。赤县沉沉方醉梦，宵雷郁勃破无声。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "扬州瘦西湖口占",
	"paragraphs": "嶙峋瘦骨一西湖，西子西来病未除。应是减肥风尚女，画眉深浅入时无？",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "咏秦始皇兵马俑",
	"paragraphs": "六合已横扫，何须地下军。干戈区宇息，图匕梦魂惊。嗣子鹿迷马，遗尸臭杂腥。徒凭黔首力，奇迹世无伦。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "镇江杂咏 北固楼",
	"paragraphs": "南徐佳处是江干，北固楼头倚画栏。六代豪华今不见，潇潇秋雨看金山。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "聂绀弩诔词",
	"paragraphs": "公方生世水横流，操戟拟求万户侯。忽疾韩康难卖药，转教定远猛回头。手挥辛辣诙谐笔，身历古今天地愁。可叹胸中一本帐，欹床欲吐未能酬。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "题汪曾祺画红梅",
	"paragraphs": "虬曲红梅似紫藤，文人操笔摒师承。丹青岂诉苍生苦，枝上缤纷血泪凝。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "七十古稀今不稀三章 蓦地六十九，打油三章，时1988年春节也 其一",
	"paragraphs": "七十古稀今不稀，算来应叹此身微。文章只合充肥料，菩萨原来披外衣。五岳三山惊喝令，九儒十丐总招诽。臣之壮也窝囊极，投老踟蹰谁与归。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "七十古稀今不稀三章 蓦地六十九，打油三章，时1988年春节也 其二",
	"paragraphs": "居然活到七旬开，草草劳人剧可哀。生计频弹长铗断，诗情犹赚壮心回。南辕北辙与时忤，西抹东涂何苦来。尘海苍茫贮百感，遣怀且举手中杯。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "七十古稀今不稀三章 蓦地六十九，打油三章，时1988年春节也 其三",
	"paragraphs": "细顾平生出处间，天真不泯欠防闲。虽羁缧绁非其罪，纵戍荒陲亦自安。君实曾无私怨敌，长卿剩有旧悲欢。多情底事空忧患，怅对苍穹夜色寒。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "1989年岁朝开笔 其一",
	"paragraphs": "岁朝开笔复何求，未做文章先打油。奴隶舞仍枷下跳，霸王鞭自幕中抽。洛阳纸贵辞非美，梁苑池荒客反稠。苦恨蜗居偏局蹐，临街指点羡洋楼。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "1989年岁朝开笔 其二",
	"paragraphs": "流年龙去又龙来，节今当春春未归。积疾难医官本位，沉迷不悟老书呆。文章媚俗方行俏，识见忤时该倒霉。最好佯装惊讶状，学苏北话喊乖乖。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "董卓歌",
	"paragraphs": "董卓施暴虐，残民以为乐。纵兵入洛阳，百姓任剽掠。头颅可报功，得意无愧怍。都民复何辜，非杀即被缚。狼虎舔血馀，齐上凌烟阁。群魔庆功成，国命安所托？瓦釜正雷鸣，黄钟声寂寞。嗟彼希特勒，仅诛犹太族。余何大汉兵，喜噬同胞肉。翻遍廿四史，此事最可愕。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "和S诗人《有寄》",
	"paragraphs": "江山北望见蜃楼，钩不可偷国可偷。某氏祠堂香火旺，林家铺子鬼神愁。十年磨剑双晴赤，三鸟盘空一石投。各路英雄齐夺寨，摩拳擦掌赴中流。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "依韵答L《偶成》",
	"paragraphs": "卷帘媪后鼓金盆，风雨如磐欲断魂。夕照天街无限好，剧怜弹指近黄昏。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "新寓有书斋",
	"paragraphs": "十年守蜗居，一室如枯辙。鳍缩尾难伸，鳞滞鲠不直。餐眠争寸分，舒卷限朝夕。卷帙堆嶒嶙，简笺迷嶂叠。稚女坐侧身，老妻行贴壁。何况客停车，更无座容膝。君子固宜穷，书生须有席。铺楮常嗟嗟，握管频戚戚。抚躬叹轻微，求谁假颜色。何期辞蛇岁，忽报迁莺吉。摒挡赖门人，荷负仗群力。楼蔽西市喧，窗明东方霭。铅丹可散布，缃素堪陈列。闭户乐披书，开门喜迎客。且欣几案宽，但怨文思涩。家人每谑言，王国今独立。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "赠黄伟经",
	"paragraphs": "料峭春寒百卉稀，江南江北盼生机。羡君珍护繁花圃，不怨为人作嫁衣。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "富乐山蜀宫女塑像",
	"paragraphs": "一水盈盈涵古今，蜀宫琴女若含情。空山不语湘裙冷，脉脉无声胜有声。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "梓潼方昌帝君庙",
	"paragraphs": "梓潼大帝号文昌，应庇斯文免祸殃。底事古今文字狱，文人罹难一场场。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "邵燕祥六旬打油调之",
	"paragraphs": "六十犹华年，尚无老可卖。迢迢荆莽路，辛苦从头迈。盈耳鸱鸮啼，人间诚险仄。梦残作一歌，或有知音者。勘破机关戏，全凭无忮心。静观泯善恶，热处作闲人。休言城社固，永可庇群小。扫穴复犁庭，看他三窟狡。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "调诗人胡遐之",
	"paragraphs": "民可使由不使知，先生命本该如斯。年投老了犹饶舌，派既右矣复怪谁。何苦精疲力竭后，还吟剑拔弩张诗。得闲多喝几杯酒，太太平平不吃亏。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "1986年元日漫吟",
	"paragraphs": "生涯背道不离经，水复山重花未明。行到荒崖疑有路，朔风扫地已凝冰。",
	"id": "c2e0ab53-887e-3666-a809-86bb583959ee"
}, {
	"author": "何满子",
	"title": "祝玉垒诗社十周年",
	"paragraphs": "玉垒浮云变古今，少陵佳句动乾坤。歌吟寂寞骚坛冷，敢乞风雷慰世人。",
	"id": "c2e0ab53-887e-3666-a809-86bb583959ee"
}, {
	"author": "胡绳",
	"title": "过南京夜闻东北流亡学生唱“松花江上”",
	"paragraphs": "木落山空夜更凉，石头城下唱松江。沃原千里无颜色，志士如何不断肠。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "襄城记事",
	"paragraphs": "戎马苍皇渡口寒，城荒酒店一灯残。樽前忽见纷飞雪，犬吠村村觅路还。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "过松坎",
	"paragraphs": "初入黔山道，飙风动客心。飞扬惊峭谷，萧瑟泣长林。知有南冠叹，那堪中夜吟。推窗疑昧旦，寂寞待鸡音。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "衡阳见柳",
	"paragraphs": "昨日山寒尚肃霜，今朝垂柳忽千行。分明已去渝州远，追逐春风到梦乡。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "晓发罗源喜晴",
	"paragraphs": "我来巴山沧海行，山色日远海气侵。天公亦知斯人喜，急遣羲和破积阴。忆昨风狂雨又骤，斗舆如舟处处漏。局促真同井底蛙，天地混沌看不透。远山纷纷雾中没，飞泉入野犹怒吼。大峰千尺独矜持，突兀云外露其头。云如浊浪去复来，何时始罢令人愁。岂知一夕乾坤旋，举头只见青青天。积潴道上犹狼藉，朝暾已上万树颠。却讶群峰何苍翠，绿头花鸟鸣声妍。群峰不言亦不语，原知翻覆指顾间。一笑登车去如箭，斜影萧萧拂稻田。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "东江",
	"paragraphs": "又是仓皇万里行，岭南春半半阴晴。东江船女歌如哭，月黑波深待曙星。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "韶关",
	"paragraphs": "曲江风度自翩翩，罗刹桥边泊画船。入夜明灯浮万盏，不知何处是烽烟。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "梦回故寓",
	"paragraphs": "细草侵阶路不斜，枝头红柿粲于花。飞来辽鹤原无迹，烂尽樵柯尚有家。四海翻腾惊岁月，一身俯仰乱蓬麻。犹思挥笔追班马，不用频嗟发已华。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "春晨",
	"paragraphs": "烟柳参差弄早晴，遥岑隐约黛眉横。护田绿涨潺潺水，绕屋清啼历历莺。老杏槎枒犹蕊放，新苗勃茂已塍盈。不辞齿豁头童日，袒袖振衣学稼耕。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "立夏",
	"paragraphs": "簌簌槐花拂面香，绿荫成盖暖风扬。田坪初画埂如矢，麦浪初画穗吐芒。疲马犹知思大漠，壮怀岂尽付流觞。为袪旧惑重开卷，偶赋新诗待插秧。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "耘田",
	"paragraphs": "百亩葱茏一望平，高飞燕子喜天清。汗流点点佳禾润，锄落行行菽气盈。与少年游增志锐，芟蒿草尽觉身轻。书生积习尚存否，万事从无唾手成。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "暂回故寓（二首） 其一",
	"paragraphs": "小院无声昼掩门，颓墙断砌染苔痕。书囊密锁惟陈土，罗帏低垂有旧温。寂寞海棠空识主，婆娑老柿漫迎君。蔷薇最是多情致，浥露含苞慰我魂。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "暂回故寓（二首） 其二",
	"paragraphs": "六年人事太匆匆，隔世归来类转蓬。深巷多风门似洗，孤松待晓月如弓。精禽沧海馀生誓，王母蟠桃千岁红。暂扫襟尘还远瞩，玉衡耿耿柄朝东。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "有怀（二首） 其一",
	"paragraphs": "不堪凝恨转轻颦，相顾应怜白发新。极目孤鸿泯没处，星沉云壑雾迷津。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "有怀（二首） 其二",
	"paragraphs": "蓬山梦泽两模糊，秋菊春兰事已殊。浩荡江湖流日夜，相忘犹胜沫相濡。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "凌晨雷雨",
	"paragraphs": "霹雳惊天晓景开，太行骤雨破空来。争鸣万窍扫岑寂，起坐床头听疾雷。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "得家书",
	"paragraphs": "老妻念我早还家，为报寒窗菊有华。阶下玉簪潜吐蕾，盆中铁树漫抽芽。南溟合展垂天翼，东郭休培避世瓜。覆水坳堂舟一芥，年年咫尺是天涯。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "文风（三首） 其一",
	"paragraphs": "长文拖沓水无油，老妪诵经人尽愁。闻道有碑称没字，一言不著得风流。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "文风（三首） 其二",
	"paragraphs": "味同嚼蜡厌浮词，波浅流孱故弄姿。不见大江东出峡，苍苍莽莽自雄奇。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "文风（三首） 其三",
	"paragraphs": "条分缕析辨芒毫，破伪存真笔似刀。不学庖丁解牛术，弩张剑拔浪称豪。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "深秋漫笔 其一",
	"paragraphs": "秋实诚堪喜，宁辞四体勤。舂粳惊月夕，扫叶破霜晨。望月乾坤大，临风岁月新。感深方得句，垂老作诗人。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "深秋漫笔 其二",
	"paragraphs": "野旷秋容劲，水清林木疏。鸡鸣栖草垛，雀噪绕庭除。明月任圆缺，晴云自卷舒。漏长堪夜读，频理旧残书。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "深秋漫笔 其三",
	"paragraphs": "日暖渐宜曝，村村乐岁丰。坊问新酿绿，水际蓼花红。陇亩多真趣，柴荆与世通。古来夸燕赵，屠酤尽英雄。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "七三年元旦大风",
	"paragraphs": "北风卷地扫寒林，岁转星回气肃森。万马争鸣多变世，百年强半未灰心。披荆斩棘有馀勇，履薄临深须自箴。业绩不祈金石永，雪泥鸿爪要追寻。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "春节 （二首） 其一",
	"paragraphs": "皓雪三千里，人间又一春。浊醪村肆沽，旧友梦魂亲。捷报传南国，饕狼伺北邻。关河正多事，怅望欲忘身。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "春节 （二首） 其二",
	"paragraphs": "栖息此村落，四年迎岁华。顽童燃爆竹，邻女剪窗花。鸡熟流香雾，炉红炽绮霞。何须望天末，四海可为家。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "枕上听广播",
	"paragraphs": "曙色初分梦乍回，土床白屋纸窗台。茫然欲问身何处，四海风云掀枕来。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "雨后",
	"paragraphs": "宿雨初收云脚低，荷锄争出踏新泥。秧畦水活雏苗秀，麦野风轻万颖齐。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "待雨",
	"paragraphs": "石燥草枯蛙不鸣，西山空见白云生。何当倒泻星河水，遍野流泉飞瀑声。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "归期",
	"paragraphs": "欲说归期复自疑，聊凭新句报相思。明朝合共银釭照，惊定还吟此日诗。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "过天安门",
	"paragraphs": "不践天街上，骎骎已七春。亲朋多白首，儿女忽成人。闻说妖氛靖，贪看城阙新。夜来灯似昼，觌面尽相亲。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "陶然亭",
	"paragraphs": "物象葱茏照眼新，桃花初放水生鳞。此心不与年俱老，又看城南浩荡春。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "漓江",
	"paragraphs": "扑面奇峰叠嶂来，船行碧水画屏开。山灵为媚渡人意，故遣烟云绕半腮。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "瞿唐峡",
	"paragraphs": "纵横风雨下夔东，万壑千峰势不穷。始信放翁诗意好，艰难最是出英雄。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "抗日战争结束时出川三十六年后到重庆成都有作",
	"paragraphs": "桂老草堂诗律细，征西陆子句如珠。我生频饮嘉陵水，分得才情一寸无？",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "慈恩寺塔",
	"paragraphs": "雁塔凌霄霜雪侵，开天遗事试追寻。曲江指点已无迹，犹记诗人憔悴心。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "林则徐祠堂",
	"paragraphs": "一炬虎门寰海惊，百年战斗此先行。长留正气人间仰，国格如山不可倾。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "扬州",
	"paragraphs": "杨柳依依草带烟，满湖秋水碧于天。五亭桥下多情影，记否流光四十年。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "景洪",
	"paragraphs": "日照澜沧江上云，凤凰花放粲如焚。傣家少女多聪慧，高髻银环五色裙。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "京都丙寅春",
	"paragraphs": "看尽春光南域行，归来又见柳成荫。宫墙有意延芳草，太液无声涨碧霖。去日读书常恨少，老来为学勉求深。千门万户烟花里，徙倚楼头风满襟。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "匈牙利维塞格拉德古堡",
	"paragraphs": "多瑙湾处碧生涟，扰攘干戈数百年。幽谷杂花红逾火，前朝遗事散如烟。峥嵘王气留残垒，惨淡馀兵战绝巅。今日管弦遍两岸，太平犹欠一桥连。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "绍兴",
	"paragraphs": "百草春来绿满畦，沈园杨柳又垂丝。稽山有笔堪扛鼎，未掣鲸鱼愧赋诗。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "沈园",
	"paragraphs": "诗人老去壮怀哀，瀚海榆关入梦来。犹有深情寄钗凤，芜园千载又池台。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "儋县东坡书院",
	"paragraphs": "志士由来道不穷，屡经颠踬是诗雄。桄榔树下频回首，似见斜阳独立翁。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "海瑞墓",
	"paragraphs": "鲠直持身一键儿，朝衣甘换野人衣。谁知四百春秋后，天下为君说是非！",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "阳关遗址",
	"paragraphs": "白杨夹道柳依依，不向琵琶怨别离。游客犹寻秦汉迹，春风已过戍关西。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "海滨  1990年8月初旬",
	"paragraphs": "水暖沙平到海滨，松苍柏翠净无尘。连峰山上朝阳丽，鸽子窝前夜雨频。欲借数年重学《易》，可能没世略知津。涛声卷起千堆雪，未敢偷安作幸民。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "新会梁启超故居",
	"paragraphs": "饮冰议论肆汪洋，深意何尝在保皇。风气顿开新百载，至今人尚忆康梁。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "西昌看发射卫星",
	"paragraphs": "月城今夜偏无月，邛海清波照火红。莫怪群峰皆错愕，一星飞越斗牛东。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "顺化香江船上听歌",
	"paragraphs": "灯火香江夜渐深，画船随水水微吟。独弦呜咽杯声急，诉尽千年越女心。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "苏州杂咏（六首）  1993年5月2至6日 其一 寒山寺",
	"paragraphs": "记曾幽梦到枫桥，夜半钟声卷怒潮。今日寒山寺门立，淡烟修竹雨萧萧。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "苏州杂咏（六首）  1993年5月2至6日 其二 旧学前",
	"paragraphs": "沧桑历尽古苏州，十里烟花处处楼。北塔应知扶杖客，踟蹰难见旧桥头。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "苏州杂咏（六首）  1993年5月2至6日 其三 司徒庙古柏",
	"paragraphs": "雷鸣电掣两千年，频死犹生志最坚。古柏频知人世事，新枝嫩叶愈苍然。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "苏州杂咏（六首）  1993年5月2至6日 其四 太湖西山",
	"paragraphs": "风涛万顷越吴间，缥缈群峰绿水环。我欲霜秋来探橘，月明重上石公山。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "苏州杂咏（六首）  1993年5月2至6日 其五 同里镇",
	"paragraphs": "凭窗汲水屋邻舟，小镇人家尽枕流。桥畔青鬟一篙去，随风渐入百花洲。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "苏州杂咏（六首）  1993年5月2至6日 其六 横泾",
	"paragraphs": "横泾阿妹试衣新，五色缤纷百货陈。犹忆荒村孤店日，风前惟有卖糖人。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "麻姑",
	"paragraphs": "麻姑三见海为桑，犹是纤纤十指长。尘世原知无异迹，忽看青鬓忽飞霜。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "成吉思汗陵",
	"paragraphs": "穹苍旷野雨萧萧，来拜天骄百代豪。万马如风矛似火，至今遗像肃清高。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "汨罗",
	"paragraphs": "探索长途上下求，心伤众女嫉无休。当年屈子行吟处，犹有滩声战盛秋。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "岳阳楼（二首） 其一",
	"paragraphs": "空水茫茫湖面平，涛声轻抚岳阳城。忧先天下后人乐，常忆先贤惕虑情。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "岳阳楼（二首） 其二",
	"paragraphs": "登楼不恨十年迟，曳杖逍遥鬓有丝。槛外风高龙起处，林间霜重叶红时。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "扬州瘦西湖（二首） 其一",
	"paragraphs": "曾冲烽火入扬州，木折花残水漫流。又到江头看红药，游人知否昔年愁。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "扬州瘦西湖（二首） 其二",
	"paragraphs": "桥畔垂杨桥上亭，波光潋滟傍船明。一湖春水平如镜，燕瘦何妨倍有情。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "游仙（三首） 其一",
	"paragraphs": "锦帐低垂太乙宫，凝筝素女敛芳容。升天自拟鸡虫辈，敢逐清飙上紫穹？",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "游仙（三首） 其二",
	"paragraphs": "鸾鸣鹤唳一年年，又见蓬莱历劫仙。银汉云槎倘许渡，回头弱水已三千。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "游仙（三首） 其三",
	"paragraphs": "飞仙忽降九重霄，环佩金纱翠带飘。日落崆峒云返壑，霞光如火照琼瑶。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "隆中",
	"paragraphs": "茅庐有志平天下，不是无心出岫云。若使循常事耕稼，焉能仓卒说三分。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "题杜少陵墓（二首） 其一",
	"paragraphs": "蜀栈秦关触处愁，万方多难独登楼。可怜诗界擎天笔，飘泊江湖一叶舟。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "题杜少陵墓（二首） 其二",
	"paragraphs": "诗人乱世最堪伤，句到工时泪满裳。盛世我来公墓侧，千秋如晤话兴亡。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "西山",
	"paragraphs": "京都回望百重楼，缥缈蜃宫天际浮。更有凌霄一枝笔，朝云暮雨写千秋。",
	"id": "8abae223-e422-3236-a7f9-ed7dfe7be5ce"
}, {
	"author": "胡绳",
	"title": "雨中登飞机",
	"paragraphs": "暮色苍茫雨悄然，破空飞去忽如仙。斜阳犹照云千里，天外原知更有天。",
	"id": "8abae223-e422-3236-a7f9-ed7dfe7be5ce"
}, {
	"author": "范天烈",
	"title": "浮图关",
	"paragraphs": "一峰高且耸，双流会巴渝。俯瞰城西南，其势若负嵎。一夫荷剑守，万众相趑趄。左右扬帆来，浩浩何萦纡。通商开租埠，坐失险要区。关上何所有，城头啼暮乌。关下何所见，乱家任荒芜。沵迤同广漠，险峭等大孤。日暮西风紧，画角又呜呜。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "感怀",
	"paragraphs": "卫青牧猪奴，樊哙屠狗辈。一朝遇主知，崛起居大位。赫赫著战功，英雄固无对。天生鲜弃才，何分贱与贵。淮阴非汉高，毋乃亡将类。李绩非唐太，不过群盗队。豪杰自殊众，要在人鼓吹。卞和得连城，荆山反堕泪。伯牙死钟期，有琴亦且碎。人生天地间，荣枯皆际会。躁进以干时，声名必狼狈。倒行而逆施，难免遭谗废。狗苟共蝇营，谁人吐肝肺。士生不逢辰，毋宁甘隐晦。伯夷圣之清，柳下谥为惠。穷途有何常，韦弦各异佩。智哉范大夫，心灵复眼锐。沼吴方归来，功成身便退。一舸任往还，沉沉终日醉。五湖烟雨深，越王空鸟喙。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "夜坐闻犬吠声戏作",
	"paragraphs": "冬日苦夜永，兀坐正无聊。忽闻群犬吠，哗然满四郊。始犹在户外，渐乃及堂坳。一室如斗大，团聚争嗷嗷。雄鸣雌斯应，牝啸牡亦嗥。庞杂渺难辨，似各述所遭。骤然触耳鼓，听之心烦焦。麾去既不能，惟有任喧呶。唧唧穴中鼠，啾啾枝上蜩。戛戛惊弹雀，呦呦思春猫。恍如蛙鼓喧，盛夏满林皋。又如蚓笛鸣，深夜出草梢。形状殊难画，借彼聊解嘲。围炉火初红，开窗雪未消。一唱而百和，居然破寂寥。我辈贵达观，万籁皆管箫。何况如豹声，犹足警深宵。牛马任人呼，韩卢自我交。兴来浮大白，明月中天高。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "人日",
	"paragraphs": "赵孟之所贵，赵孟能贱之。苟欲加之罪，何患其无辞。末俗重势利，肝胆空相期。不见成安君，泜水长呜咿。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "醉中放歌",
	"paragraphs": "卖赋莫卖长门赋，作文莫作送穷文。口舌降王追陆贾，弱冠请缨步终军。几回建策收河套，一朝唾手复燕云。诸葛平生比管乐，扪虱而谈王景略。干将跃入延平津，博陆画上麒麟阁。世事如棋时变更，能者往往占先著。男儿仗剑远行游，踏遍秦州又兰州。亭障九原通大夏，烽烟万里接张秋。锦衣铁甲辛勤戍，黑子弹丸指顾收。形胜从来数京口，多情最是台城柳。著鞭常恐祖生先，专车为诛防风后。一时气概藐无伦，胸中云梦吞八九。黄沙白草雁连天，死灰烧尽又复燃。骠骑贰师同出塞，祁连焉耆势蜿蜒。功成归来不受赏，但愿千万买山钱。堪叹造化殊颠倒，李广不封冯唐老。高阳新丰两酒徒，立谈偏邀君王好。人生荣枯有何常，不遇而遇乃为巧。鲰生小儒迂且愚，醉酒吟诗聊自娱。未闻晏婴宅爽皑，已报渊明田荒芜。还家问君何所恃，成都有桑八百株。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "行路难",
	"paragraphs": "冯驩不去孟尝君，灌夫独厚魏其侯。刘巴耻与兵子语，祢衡岂从屠酤游。英雄结交各有意，安能东西南北随波流。犬吠驴鸣，不如对一片石。鸟集兽散，不如卧百尺楼。大儿孔融，小儿杨修，余子碌碌，非我同俦。何况人心险，酒食生戈矛。君看张耳陈余传，刎颈之交成仇雠。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "从军行",
	"paragraphs": "东市买马鞍，西市买马鞭。饮马长城窟，走马玉门关。关外有天山，登山一望见长安。丈夫匹马出门去，当以马革裹尸还。匈奴未灭，何用思乡泪潺湲。少随李将军，转战交河道。长隶霍嫖姚，守戍金城堡。嫖姚既贵，将军已老。我在帐下数十年，朔风吹人白发皓。旧时征马向我号，何不踏碎祁连草。手挽金仆姑，腰系玉鹿庐。弯弓破月氏，将剑驰伊吾。天子赐貂蝉，美人进驼酥。夜来无刁斗，角声吹起小单于。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "送冯竺僧之差荆州",
	"paragraphs": "江天日月跳丸走，英雄别离一杯酒。海内论交能几人，信陵平原非无偶。我家遥临巴子国，几度欲归归不得。茫茫江湖寄闲身，昂头四顾天地窄。乘风破浪在何时，几辈中流曾击楫。感君孤愤同王郎，拔剑起舞露光芒。沉吟俯仰无今古，抑郁谁诉此衷肠。相逢大笑忘名姓，同舟一夜不闻问。顿触羁愁写诗怀，各道家山秦与晋。君向荆州我向蜀，连日旷望曲江曲。回顾不见君山青，年年空怨湘水绿。与君再会定何年，一曲阳关声断续。枉道不才明主弃，豪杰愁无用武地。朝中虚设大好官，犹屈梅褔吴门吏。君不见，食客弹铗赋归来。狡兔能掘三窟坏。又不见，大树将军何壮哉，功成画像在云台。君家多才何负国，偏教郁郁困蒿莱。感君磊落怀，爱君侠烈气。思君古别离，赠君长相忆。昨日随君出汉皋，今日送君到沙市。吁嗟乎，男儿豪气贯长虹，旋转乾坤掌握中。昊天胡为如此醉，时将磨炼挫其雄。人生七尺伟躯体，目尽风尘无余子。愿君随时爱景光，吾亦请从此逝矣。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "时宣统二年，道沪上，遇同乡宋君赓平，自云善剑术，著有《剑法学要》，索人题跋，且以其为霆军下将，抑郁不自得，常奔走风尘以结交名士大夫，故作此篇长歌以赠之",
	"paragraphs": "丰城宝气贯牛斗，剑别雌雄成两口。神物岂肯久埋藏，会当落入英雄手。天生伟人宋将军，赫赫战功垂不朽。忆昔追随鲍忠壮，大江南北芦花放。屡统偏师压敌营，一夜前军凯歌唱。明朝旗鼓出井陉，健儿争来识大将。问公制胜操何术，广平一篇梅花赋。义胆忠肝铁石心，老臣敢把君国误。丈夫马革当裹尸，冢中枯骨袁公路。况有剑法尤精妙，孙吴阴谋奚足道。抵掌谈兵虎帐中，山川图画知险要。怆怀德裕筹边楼，陋煞十大功臣庙。每闻战事辄拊髀，恨不及身雪国耻。鸟尽弓藏狐兔悲，恒舞酣歌日未已。咄咄书空意无聊，仗策君门谒天子。天子左右皆绛灌，淮阴怏怏等闲散。安得剑斩佞臣头，被发伊川免酿乱。时事如斯那可知，地北天南鬓已丝。风尘澒洞劳鞅掌，茫茫大陆欲何之。鸿门坐上项庄起，樊哙已醉酒一卮。虬髯侠客海畔来，据鞍顾盼何雄哉。每夜闻鸡拔剑舞，王郎斫地歌莫哀。会当惬尔磊落志，中原岂遂无霸才。方今大厦需梁栋，愿公威名常持重。须眉飒爽生英风，将军惯以寡击众。龙泉手提出关东，谁谓廉颇老无用。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "疫鬼歌 此篇为我目击心伤之作",
	"paragraphs": "天灾流行古所有，未闻蔓延如斯久。更堪水火与刀兵，死亡枕藉十有九。健者某公奏调来，自夸医道擅奇才。边帅闻之色然喜，遂令幕府相追陪。某公防疫术甚怪，石膏四两到处卖。是疫非疫准此医，欠负多少冤鬼债。冤鬼积愤气填膺，群排阊阖叩天阍。泣诉某公防疫事，杀人如草不闻声。天帝闻之赫然怒，区区冤鬼何足数。更填十万疫鬼兵，大江南北任分布。鬼兵领旨胆更壮，左右疫鬼相依傍。冤鬼望之不敢前，尽谋归顺免诛丧。新鬼故鬼合为群，每日愈多陈死人。彼疆此界均不分，责言渐起东西邻。某公亦知术将败，急合鬼谋寻替代。更分数路扰关东，先取滨江道以外。沿途裹胁鬼更多，一夜飞度大凌河。辽阳沈阳鬼声起，津门京华鬼婆娑。自从某公散鬼去，到处辟成殖鬼地。胶胶扰扰走中原，增出无数瘴疠气。左及青岛右成山，防疫遮断胶州湾。磋磨挫折生且死，何况益以饥与寒。吁嗟生民何不幸，关外隆冬增劫运。大雪元日三尺深，置酒争为某公庆。某公高兴前致觞，诸鬼都道疫鬼光。杀敌万人始竣事，可见保案真不易。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "银山镇",
	"paragraphs": "红尘飞不到银山，岳色何声指顾间。十里扬州应抵得，春风花路鸟关关。",
	"id": "c1be9f7d-3993-30dd-9422-d6056f599496"
}]