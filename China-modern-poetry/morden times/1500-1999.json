[{
	"author": "顾随",
	"title": "行香子三首  其三 三十初度自寿",
	"paragraphs": "春日迟迟。怅怅何之。鬓星星、八字微髭。近来生活，力尽声嘶。问几人怜，几人恨，几人知。少岁吟诗，中岁填词。把牢骚、徒做谈资。镇常自语，待得何时。可唤愁来，鞭愁死，葬愁尸。",
	"id": "6b7c76bf-654a-38a8-b79b-91514953e113"
}, {
	"author": "汪玢",
	"title": "菩萨蛮 其二",
	"paragraphs": "香车细马乘来惯，妖红媚绿春无限。谁唱霸王歌，离声奈若何。凄凄今月白，似妾无颜色。月下更飞霜，霜边幽梦凉。",
	"id": "bf993fe0-b2fd-3611-b6aa-3202e8291490"
}, {
	"author": "王彦行",
	"title": "南孙书询近况，诗以代柬",
	"paragraphs": "些些心血消磨尽，看镜从知鬓有丝。谁信消磨半尘土，山林长遣负先期。长夜千忧寄一身，眼前何物定相亲。生知恩义都轻负，弹指俄成一世人。蜍志奄奄剧可怜，途修卫蹇亦无鞭。何时馀气居尸尽，虮虱微臣早吁天。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "和杨九缉曦楼感赋诗，兼怀楼主郑十一",
	"paragraphs": "寻常餔啜亦千秋，矮阁媻姗任打头。少日放狂誇剧饮，此时追忆几清游。著书夹漈多名理，高世盈川有隐忧。旅寓自伤文采尽，何当挂席竟归休。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "遁庵寄示《梦忆》诗，依韵酬答",
	"paragraphs": "诗来十九挟凄音，吊梦歌离不自禁。微尚云萝存宿约，中年泥絮定禅心。兰荃何苦争芳洁，江海相望怅阻深。短口凄凄君不省，寒枝孤雊起羁禽。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "芦店拜范十三舅墓和孝斯韵",
	"paragraphs": "山丘馀恸付羊昙，孤露怀恩百不堪。丹旐苍凉如昨梦，黄罗报答有深惭。剩将絮酒浇新碣，相向林风暗暮岚。欲赋大招浑未敢，魂兮犹自恋江南。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "南孙示梦母诗，怆然有作",
	"paragraphs": "读君梦母诗，泪落如绠縻。小人亦有母，尽命生我时。先子婴沉疴，母矢殉以随。一堂陈两槥，仰药甘如饴。茕茕呱泣身，坠地逢百罹。四岁毓外家，不死幸至兹。孤枕岂无梦，有梦亦胡为。母颜儿未识，入梦知母谁。明发但耿耿，有怀成狂痴。君今偏亲健，有姊如母慈。伶仃岂我比，终伤无母儿。无母诚足伤，罔极报敢迟。姱修各自励，没齿以为期。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "硕果亭重九雅集",
	"paragraphs": "病起惊看鬓有霜，寒花犹为展重阳。欲题秋述疑孤愤，自纵天囚赖健忘。涉想颇能赴寥廓，同尘未易判闲忙。莫将怀远伤高意，恼乱诗人九转肠。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "辛巳除夕",
	"paragraphs": "徂年一雪噤春声，键户哦诗意未平。藕孔亡逋宁惜日，梅边闵默惯忧兵。陆沉指顾须同尽，道殣横纵敢望生。说与诸雏浑不省，看渠喧搅守残更。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "近事杂述 其一",
	"paragraphs": "入冬石炭抵殊珍，短锉无温灶媪颦。至是若容昏暮乞，难言吾热不因人。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "近事杂述 其二",
	"paragraphs": "九陌华灯掩此宵，黯然无复照妖韶。冥行莫怨青燐屑，大地俄看石火销。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "近事杂述 其三",
	"paragraphs": "囊括何曾贳一丝，张皇文告只售欺。万家衣被平生志，却恼寒号聒有司。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "近事杂述 其四",
	"paragraphs": "舞殡青衿夙所工，呼枭饮鸩嗜尤同。忽矜豪举蒐除尽，狐搰狐埋一笑中。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "近事杂述 其五",
	"paragraphs": "交子畸轻孰与权，君看市价贵于天。庙堂平准多高议，闾左吞声足陌钱。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "近事杂述 其六",
	"paragraphs": "华屋高资旦晚休，盖藏何术避诛求。市符亦是麒麟楦，谐价毋劳什袭收。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "壬午元日",
	"paragraphs": "六街严警断车尘，晴雪林梢替报春。九有不须誇禹甸，一寒何处问尧民。颇忧来日鱼丽籴，谁信全家虎圈邻。偷活符天疑漫语，冬郎身世自伤神。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "出柙",
	"paragraphs": "出柙知谁咎，翻令捋虎须。仓皇投密罟，禁格遍交衢。人迹真空巷，宵征类过墟。如闻探雀鷇，微命信斯须。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "出门书所见",
	"paragraphs": "三日池滨路，殇孩弃不收。酸风干短骭，寒雨渍科头。荼毒将谁罪，流离幸汝休。贵游将玉雪，车过亦悠悠。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "寄渝州答南孙、子异",
	"paragraphs": "霜华团屋报萧辰，寒里相望茹一贫。世异犹怜俱有役，书来聊喜尚为人。歌风不竟难张楚，覆局全输几过秦。鬼烂神焦十年所，罪言含痛向谁陈。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "夜闻米肆列队待籴，喧豗达曙，不寝感赋",
	"paragraphs": "终宵鹅雁极喧阗，转枕旁皇为损眠。斯世分无天雨粟，何时真见海成田。淅矛共忍须臾死，梦甑难书大有年。明日东门儿索饭，腐儒倘悔直如弦。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "寇降后霜腴翁自青岛有诗见及，感次元韵却寄",
	"paragraphs": "忧患相煎靡有涯，书来枨触泪交颐。胜流钩党哀同尽，橛竖贪天悍自为。窜伏固甘潜复壁，沦胥何待覆残棋。知君懒乞龙渊水，闭眼危城足乱思。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "南孙来书，展诵惘然，次《留别》韵寄政",
	"paragraphs": "兵尘人事动相违，谈麈何时得再挥？百念成灰祗黯黯，一欢掣电倍依依。荆凡久倦论兴废，尧桀端难质是非。我自沉舟君病树，敢言狂瘦胜痴肥。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "新春缉曦楼吟集，禹艺诗来，辄次原韵却寄    1946年立春日",
	"paragraphs": "十年吟望阻斯楼，臣里遥于海外洲。换劫又更新郁垒，归耕宁有旧菟裘。暖姝自媚聊忘老，肮脏难谐一啸俦。待向桥西温履迹，繁香满树忆侬不？",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "九日江楼作",
	"paragraphs": "了无风雨度重阳，人事萧寥可是常。谐老诗声多变徵，残秋菊候似投荒。伤高谁会平生意，换劫难容我辈狂。眼底鱼虾同扰攘，逢辰枉用叹茫茫。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "丁亥新秋，天慵复以诗来垂问鄙况，次韵却寄",
	"paragraphs": "读书空自负脩能，赢得穷途岁月仍。旦晚西风报凄懔，一凉到骨恐难胜。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "与天慵谈有感  十四叠韵",
	"paragraphs": "世儿自了外何能，一着差成万劫仍。谁信烂柯岩下客，看天悲悯转难胜。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "中元后一日复热   十九叠韵",
	"paragraphs": "解夏幽人苦未能，江城飓过暑犹仍。秋云枉作奇峰势，望雨心情不自胜。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "丁亥九日，次苏堂韵",
	"paragraphs": "孤行无计避迷阳，散郁犹思一仰苍。菊外岂知人事异，尊前难斗此身强。故山风物成追忆，秋士心情久敛藏。争怪髯苏牢闭户，逢辰惆怅少年场。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "苏堂小山有诗唱酬，亦和一首",
	"paragraphs": "乱后裁全复壁身，梦馀重忆旧京春。金台酒尽收残泪，汐社风微见替人。唾手功名端一吷，通神翰墨尚如新。知君早息冤亲念，茗碗浇胸懒过秦。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "苏堂老人频示新篇，率和《春雨》一首",
	"paragraphs": "春色非吾事，长饥老此身。只缘诗句妙，稍觉岁华新。雨笠疏经过，宵灯共苦辛。踏青如有待，陌上几惊尘。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "《送春》一首答苏堂丈",
	"paragraphs": "年年留眼看芳菲，看到红凋绿亦稀。瞥去原知人不惜，重来还恐意多违。肯容倦客长思睡，无奈群莺尚乱飞。猛忆满园狼藉处，又牵旧恨送斜晖。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "苏堂丈写示买辛夷诗",
	"paragraphs": "高花攀折待谁看，流落人间事可叹。绝艳只宜三日赏，秾春贪勒九分寒。肯来寂寞蓬蒿径，长对阑干苜蓿盘。惭负玉溪传彩笔，欲题花叶也应难。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "闰秋",
	"paragraphs": "千万愁心叠，何堪更闰秋。犹难残暮退，空想晚凉休。烽举惊乡国，河明怨女牛。砌蛩吾愧汝，凄断不能讴。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "挽黄公孟",
	"paragraphs": "记同江表抚疮痍，趋府委蛇独见知。共谓颖滨生木讷，忽传玄晏病支离。衣冠委地嗟何世，风雨联床得几时。犹有碎金人不识，可堪寻检简斋诗。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "秋夜不寐，和苏堂丈见寄之作",
	"paragraphs": "愁侵诗境付逋亡，吊夜聊同泣露螀。风猎坏檐疑雁语，梦回单枕动樨香。病身未可防秋缓，短世犹矜作法凉。向曙难收家国泪，沉沉人海几惩创。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "苏叟写示墨巢丈重九诗，督和",
	"paragraphs": "悴叶垂飞苦恋柯，蒋陵秋色未应多。非无我辈登临地，奈此弥天黪黩何。劫后黄花羞故垒，望中白雁失长河。犹馀诗老盟佳节，作健相看酒面酡。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "冬日即事用固叟韵",
	"paragraphs": "枯淡如僧但在家，又从苜蓿寄生涯。劳薪侵晓先担粪，冷锉黄昏罢斗茶。谁向纥干哀冻雀，懒过白下赋栖鸦。胆瓶消息坚冰至，怅望寒梅一树花。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "南孙大弟尽室渡台，小诗赠行   1949年谷雨",
	"paragraphs": "春残君又去，世乱我安归。隔海相思永，居廛可语稀。冥心谐众醉，高眼送群飞。休薄求田计，妻孥久忍饥。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "庚寅六月既望得子异书，写示今岁元夕七律一首，即用其韵赋怀平社诸吟侣 其一",
	"paragraphs": "南图凝望海天宽，谁分桐枝拣未安。霜鬓渐愁看镜老，云鬟应念倚帷寒。右旋蚁磨勤无补，三徙鸱夷遁已难。筋力尚堪供世用，蹉跎莫恨景光阑。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "庚寅六月既望得子异书，写示今岁元夕七律一首，即用其韵赋怀平社诸吟侣 其二",
	"paragraphs": "八表休论隘与宽，幽人一笑等槐安。鲲身何日来相狎，蝶梦吾徒醒已寒。儿女喜俱成长大，音书懒更话艰难。移情却是成连曲，极目云涛默倚阑。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "庚寅六月既望得子异书，写示今岁元夕七律一首，即用其韵赋怀平社诸吟侣 其三",
	"paragraphs": "属疾私忧带眼宽，岛居无使讯平安。遥知行散桄榔瘦，倘废谈经苜蓿寒。在昔南迁恬不怪，只今西向笑犹难。赤嵌风物归吟笔，莫信诗情老易阑。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "楼望一首",
	"paragraphs": "楼望无佳致，千蜂课一衙。苔垣经雨驳，苇箔受风斜。瓮尽投新句，瓶空伫晚花。能鸣终不杀，鹅雁恼邻家。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "十一月二十六夜寒起楼宴集，赋谢兼与",
	"paragraphs": "灯烛知迎剥啄光，世途深黑暂相忘。茶烟淡与琴书永，梅气寒侵盏斝香。甚欲笼纱诗宿尽，径须投辖酒人狂。莫嫌一醉更裘箑，劫罅为欢岂易常。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "和榆庵见寄韵",
	"paragraphs": "晚节论诗悔刻深，怪君何取远参寻。伤斤敢道臣亡质，享帚从知户有金。挂舌壁间非漫语，攒眉社里久沉吟。岩栖剩负平生兴，尽屏奚囊共入林。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "不寐感赋，呈蔬畦老人",
	"paragraphs": "一世萧公诩骑兵，十年宇内几坚城。不应鼠窟逡巡地，犹有鹅车霹雳声。迷复终凶诛可待，偕亡及汝命还轻。菁华既竭褰裳逝，肯赦楼台燹焰赪。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "蔬畦、荷尹诸公频叠“霜”韵，寄示《冬窗弄笔》，漫步一首",
	"paragraphs": "一醉枫林又绚霜，转蓬来觉岁年长。病珍奁药添新债，寒逗瓶花褪倩妆。物役悠悠深自失，心兵寂寂更须忙。恢弘诗境输公等，对垒端如汉夜郎。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "蔬翁重九日有诗寄渊雷及予，次答",
	"paragraphs": "遂废安心法，耽诗似简斋。篱东无酒送，天半几人怀。樨溽侵秋爽，槐阴敛夕佳。相望苏与李，吾道愧津涯。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "蔬翁示《邻园三蜡梅》诗，依韵戏和",
	"paragraphs": "冷艳来窥宋玉墙，智琼半额映微黄。檀心徐展呈轻晕，薇露初流度暗香。此粲更无王可献，如髯非有妇相庄。破禅肯为花仙恼，纸帐清吟转石肠。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "九日薄暮偕玉君至西郊医院视愔女疾归，得苏翁诗，次和",
	"paragraphs": "槿篱残翠护斜阳，行散人来喜渐强。离立众松参语笑，再来华构换新霜。登高久谢呼秋士，并影还惭倚玉娘。归路不知零露冷，空肠馀思报苏堂。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "叠韵奉酬絅甫",
	"paragraphs": "书成《繁露》不窥园，老去三爻更梦吞。如海莺花迷故国，弥天风雨黯蛮村。掩眸厌看桑田浅，留命端回黍谷温。何日峭帆归就我，停杯一笑话屠鲲。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "春日杂咏（八首录四） 其一",
	"paragraphs": "移甃分畦事事新，一花一木见精神。老夫负手浑闲望，愧尔风鬟雾鬓人。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "春日杂咏（八首录四） 其二",
	"paragraphs": "楼前栽种渐成阴，苔径蜿蜒翠满襟。匹似龙鸾潜涧底，连宵风雨搅长吟。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "春日杂咏（八首录四） 其三",
	"paragraphs": "倚天照海閟明姿，路上行人不自持。安得款扉通一顾，危芳坠尽费相思。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "春日杂咏（八首录四） 其四",
	"paragraphs": "踯躅开残欲闭园，老筇挂壁倒芳尊。宁知云水苍茫外，回望江南正断魂。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "回福州夜过鹰潭，车行万山中寒不可支，邻座军人分氅衣覆予两膝",
	"paragraphs": "深谷寒侵寝不安，车厢驼坐夜漫漫。与同袍泽真逾分，肝胆思酬壮士难。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "叠前韵酬士武",
	"paragraphs": "险韵频拈不放闲，知君才力彀黄间。受降诗国无坚垒，佚老书城放故山。我愧逢场难忍俊，人言矉里枉争娴。同光往矣身何及，剩把清词当佩环。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "太闲招游邻园赏菊，次荷尹韵",
	"paragraphs": "白白红红闹一春，谁知秋色更停匀。斯园不厌千回过，吾友何修咫尺邻。归去得诗真唾手，兴阑呼酒亦沾唇。枫酣重指停车地，三请黄鹂要及辰。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "与荷尹、容庐、太闲游豫园，荷尹诗云：“乡音不隔三千里，游伴难寻第五人”因次其韵",
	"paragraphs": "老衰诗笔愧君神，清景追逋语逼真。永日乡谈多雅谑，满园游侣几劳尘。云霞自转无穷世，林水犹须我辈人。莫为黄花愁束缚，待探万蕊趁霜晨。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "惜缨师百年祭，予嘱里居同门分抄遗著十馀种，送图书馆收藏",
	"paragraphs": "失路还悲失本师，南归上冢已嫌迟。补藤久冷虚斋梦，买菊犹传闰集诗。绝学意孤千劫外，私恩泪尽百年期。门生抄遍藏山集，待向沉泉酹一卮。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "壬子小暑前一日，夜起看月作",
	"paragraphs": "宵热不能寐，起坐楼南东。露台夜气澄，庭树亦来风。河汉在何许？云月方朦胧。须臾月脱云，孤光满晴空。犹惜当下弦，归去何匆匆。后夜不嫌短，瘦影还娱翁。翁年迫向晦，与月将毋同。幸兹未晦间，长共清景中。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "九日感怀呈兼翁",
	"paragraphs": "窗明窗暗送年光，把玩馀生只自伤。书散料难求谒者，病深直欲谢医王。桂丛来岁鼻功德，茗坐何人舌广长。鬼录编排耆旧尽，丁宁忍复约重阳。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "兼翁游洞庭山归，得诗八首",
	"paragraphs": "壮观三吴数具区，两峰对比起蓬壶。来游便是神仙侣，能赋何须海岳图。散策群夸腰脚健，回舟自觉梦魂苏。知君逸兴犹难遏，一棹行看遍五湖。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "重阳病中写寄兼翁",
	"paragraphs": "楼栖草草度重阳，羞与黄花话耐霜。羸疾自知鱼冷暖，秋光何许树青苍。了无怀远登高感，那复持螯把盏忙。渊对未酬诗有债，满床隽句意差强。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "冷灰一首",
	"paragraphs": "漏尽钟鸣晓枕空，世缘于我马牛风。不留文字供嗤点，自揣人才在下中。一往悠悠甘寂寂，百年鼎鼎枉匆匆。冷灰扬了无馀事，底物还能慁乃翁。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "和兼翁",
	"paragraphs": "短日西风渐戒寒，嗒然欹枕欲何观。众喧毕寂宜无事，好句时来始一欢。可语不愁书种少，无营更觉世情难。尽年伤性身奚择，臧谷亡羊一例看。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "诗识",
	"paragraphs": "嗜好早违时，酸咸颇自知。似闻诗有识，未必俗难医。学宋非为佞，如韩亦起衰。同光多壁垒，持择有余师。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "水仙开矣，一本单瓣三箭，一本复瓣仅一箭，戏柬兼翁 其一",
	"paragraphs": "落灯时节报花开，春信迟迟为我来。憔悴相看怜此粲，一姝离立独重台。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "水仙开矣，一本单瓣三箭，一本复瓣仅一箭，戏柬兼翁 其二",
	"paragraphs": "今岁南中及未开，惊鸿和雪会重来。冷香不待潜夫乞，定有清诗恼玉台。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "水仙开矣，一本单瓣三箭，一本复瓣仅一箭，戏柬兼翁 其三",
	"paragraphs": "鱼龙迎舞万帆开，绝代天骄几见来。体素含香如省识，紫罗兰合作舆台。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "水仙谢后作，用松峰韵",
	"paragraphs": "春光从自好，多病是生涯。选梦犹吾土，销魂为此花。向来甘寂寞，一顷惜容华。来岁重逢日，风情定有加。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "明日陶翁邀看园中辛夷，赋呈一首",
	"paragraphs": "子由园中花，坡老已屡咏。春晴初开园，我曹亦造请。入门眼骤明，玉颜耿相映。亭亭裁齐檐，枝疏开转盛。高花吐千盘，众芳谁得竞。落英藉细草，尚作冰雪净。园公雅爱客，具食劳主孟。松峰喜留真，绝色收一镜。犹嫌丑老姿，侍立愧此倩。归途记胜赏，未觉诗律剩。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "凭栏",
	"paragraphs": "楼前咫尺有沧桑，争怪衰翁鬓尽霜。喧哄不殊蜂牗异，去留何许燕梁荒。危檐渐密榆槐影，废圃终成瓦砾场。垂死惜花情未已，凭栏犹记两丁香。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "陶翁前约看菊，立冬后始作花，予病喘畏寒，未能往赏，作此呈寄",
	"paragraphs": "露寒未肯开，霜清始渐发。兹花非凡流，触热有不屑。托根独得所，主贤地幽洁。端如赁舂人，庑下见高节。入冬候稍迟，破蕾犹未绝。予本好事徒，为花欲一出。窘步难自前，虚负此芳烈。既晚果然好，足破躁人说。想像精庐中，瘦影间疏密。为予起柴桑，一荐寒泉冽。公等宜有诗，语妙报馨逸。请从海南苏，重阳即今日。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "人日兼翁招饮，会者七人，用主人韵",
	"paragraphs": "草堂客至即如归，高会年来似此稀。更喜数符人日韵，微怜寒勒水仙非。诗篇笋束看难尽，琴意篁幽惜独违。伫待生朝还一醉，风荷凉翠坐成围。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "翌日兼翁有书存问  四叠韵",
	"paragraphs": "欢适居然卜夜归，梦回馀味尚依稀。清谈更比论诗好，寂处才知闭户非。霜鬓入春应作健，雨丝为我故相违。词仙已有郊游约，红绿扶疏看打围。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "闻叔子将回合肥  五叠韵",
	"paragraphs": "胜侣如云散不归，相逢莫道故人稀。酸寒我愧孟东野，跌宕君真陈去非。万马群中还独往，一牛鸣地奈多违。淮南米价君休问，种柳悬知已合围。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "偶成 其一",
	"paragraphs": "十霜海宇沸如麻，卜者王郎骤起家。踞坐钓台期跃鲤，谁知扰扰尽鱼虾。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "偶成 其二",
	"paragraphs": "阴祸难逋自取亡，称名不姓谄安昌。人间斩马非无剑，狐鼠成群亦散场。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "偶成 其三",
	"paragraphs": "蘋花飘泊水拖蓝，欲鼓云和调岂堪。贱日无人知赤鬝，铁挝制马本狂谈。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "偶成 其四",
	"paragraphs": "绛灌由来薄少年，得官齐虏诩登仙。平生曲学工阿世，事去文章值几钱。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "北山过访谈艺示诗，次原韵",
	"paragraphs": "往无可谏老非狂，散郁犹能一仰苍。为问松楠蟠涧壑，何如凫雁狎陂塘。祥金不试锋芒利，爝火难争泰定光。挂舌壁间甘守默，愿闻清呗响浪浪。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "见兼翁与人论书语，有会而作",
	"paragraphs": "作书拙胜巧，艺诣君已至。临池数十年，得此良匪易。昌黎讥右军，数纸趁姿媚。其辞虽近讦，砭俗有深意。岂惟书法然，馀技皆此类。对画赏形似，小儿见无二。后山论诗文，流传十六字。名言垂不刊，钝根敢拟议。即如倚声家，绮障亦渐忌。标举拙重大，洗湔脂粉腻。巧拙可两忘，淳醨自然异。君才奄众长，高处争位置。一一窥精微，了了识趋避。沆瀣窃欲同，葑菲谅无弃。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "次韵和兼翁丙辰重九诗",
	"paragraphs": "海澨今年际闰秋，樨蒸馀热已全收。一流向尽游都倦，九日为欢病不由。尚有清诗娱伏枕，了无新进共凭楼。寒泉有盏还思荐，此意吾徒似最幽。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "苏翁与仙樵书辄及下走，感赋一首奉报  九叠“由”“幽”韵",
	"paragraphs": "避地南行始饯秋，客中为客往难收。独携腹笥还高咏，待驾尻轮本自由。少日摩空推赋手，他年袖海识吟楼。鲸呿鳌掷平宁后，归赏春华兴倍幽。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "有悼",
	"paragraphs": "平生自奉如寒畯，环堵图书意洒然。钳网有机成锻炼，兰膏何罪致熏煎。交游语及犹馀痛，文采端难尽此贤。女谒祸源今大白，湛冤昭雪岂无年。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "次韵赋谢荷翁",
	"paragraphs": "野马吹馀息，消磨亦不难。眼中谁沆瀣，物外共幽单。日涉便园小，宵吟惜月残。多君相厚意，展纸为加餐。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "闻鸡一首",
	"paragraphs": "灶媪市一鸡，缚就平台养。樊笼暂羁縻，汤鼎待烹饷。终朝噤不鸣，其意颇怏怏。昨余病夜起，邻鸡抱三两。兹物忽长号，遥遥相答响。毰毸宁欲振，膈膊知尚强。物生诚细微，各有气类想。同声例相应，情深或一往。念此遂无眠，晨曦上虚幌。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "北山诗老自厦门寄赠水仙花本，二十二叠“归”字韵代简为谢",
	"paragraphs": "惊鸿远道岁来归，彼美相贻事却稀。隔雾看花真亦幻，凌波入梦是耶非。故林晖丽犹能记，北陆凌兢且暂违。访旧寻幽行乐外，羡君还自以诗围。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "兼翁于书窗前拓地为圃，命之曰瓠，有诗徵和，戏呈一律",
	"paragraphs": "早岁居然系一官，磷缁无改食长寒。蓬心信有谋身拙，槐瘿同为用世难。五石虑樽储美酝，千金增价狎惊湍。及秋自赏累垂实，邻并休疑斗鸭栏。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "病院口占",
	"paragraphs": "矢溺原吾道，龙蛇会此辰。病坊徒自苦，火宅最能仁。栎朽安须寿，芝焚亦是尘。号啕邻室起，嗟我尚为人。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "予旧存一小葫芦，赠兼翁悬之瓠圃，系以小诗，博笑",
	"paragraphs": "床头一个闷壶卢，薄相频年尚未枯。齿冷栖皇甘久系，情知濩落幸同符。循名责实道可道，藏器逢时觚不觚。为圃怜君身老矣，《坚瓠》一集续成无？",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "观化一首",
	"paragraphs": "功聆童话辄解颐，有龟与兔约竞驰。龟勤爬沙卒制胜，兔骄假寐遂失时。语谐实庄小喻大，取讽从政意亦宜。今之扑朔疾逾电，韩卢虽猛难为追。趯趯容有触株辈，蠢蠢终是支床资。何来四凶窃枋柄，狂谋缪算行其私。诪张为幻蔑谠论，二帝谓可折箠笞。质家载籍束高阁，鼓箧学子群荒嬉。考工寖隳宝弃地，罔恤国命危悬丝。幸哉贤豪早间出，立扑此獠无留遗。一场祸衅犹及止，中兴指顾恢纲维。储材殖货复平准，百废具举迅莫迟。却后廿稔臻郅治，亿万瞩目符预期。老我虽病乐观化，鳌足伫奠邦家基。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "兰陵王",
	"paragraphs": "画栏直。行过球场浅碧。莲塘畔、孤倚秋风，不分涟漪展秋色。明妆俨去国。空舞寒衣对客。沧波暝、零乱翠盘，铅泪潜倾定盈尺。临流讯陈迹。记暖护鸳巢，偷占鸥席。房欹分付游鱼食。偏一夜风起，采秋人远，容光憔悴向水驿。闹红阻汀北。芳恻。思攒积。对黯黯楼台，消受凄寂。菱歌已是相思极。况薄暮归骑，又闻渔笛。今宵无睡，任枕上，暗雨滴。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "扬州慢 《讱庵填词图》题咏",
	"paragraphs": "水调高寒，云谣零乱，叩弦莫问亏成。向茶坡老去，奈坐命金星。莽回首觚棱黯黯，笺天有句，梦冷瑶京。尽低垂、吟望沧江，哀吹愁听。剪淞小住，记曾寻汐社诗盟。想晞发尊前，移宫笛里，谁会深情。语业久应参透，迦陵叟故事休徵。试携图、长往空山，闲写稀声。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "玉楼春",
	"paragraphs": "岛居想见朱颜改，挂梦丘园垂廿载。蔗畦蕉径镇经过，药裹诗囊还好在。乡心潜共云涛碎，孤啸危阑谁与待？望中一发是青山，不信斜辉长界海。",
	"id": "d3e2373e-0463-3b5b-9768-11b34532a432"
}, {
	"author": "王彦行",
	"title": "采桑子",
	"paragraphs": "垂阳还逗招提影，剩个山门，拓个郊园。旧管新收许并存。芳韶勾引游人醉，红也销魂，白也留痕，皱面羞花且漫论。",
	"id": "d3e2373e-0463-3b5b-9768-11b34532a432"
}, {
	"author": "张鳦生",
	"title": "登屴崱峰",
	"paragraphs": "一峰欲向层霄跃，脉脉闽江云外穿。屐底岩峦皆俯伏，襟边鹰隼尚盘旋。千松长啸天风起，万象通明海日悬。莫说今朝临绝顶，何如攀上岱宗巅。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "“九一八”感作",
	"paragraphs": "莫道相逢尽楚狂，那堪一夕失辽阳。雄关万里皆含泪，高阁群公正举觞。瀚海不曾飞羽檄，蟾宫犹是奏霓裳。庙堂庸有和戎策，焉用吾侪死战场。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "赞东北义勇军 其一",
	"paragraphs": "不愿为奴争奋起，何须伏阙请长缨。松花江畔辽阳路，气壮山河决死生。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "赞东北义勇军 其二",
	"paragraphs": "万顷波涛发吼声，中华儿女尽神兵。白山黑水旌旗遍，能使倭酋夕数惊。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "吴江夜作",
	"paragraphs": "信是吴江好放船，烟迷城郭水迷天。岸头塔小疑人立，寺外松孤似鹤眠。明灭灯光浮玉阙，万千星影曳银川。飘零一剑将何去，慷慨高歌且扣舷。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "秦淮河 其一",
	"paragraphs": "十里烟笼寒未尽，斜阳淡淡挂林迟。栖鸦流水依然是，为问题诗更有谁。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "秦淮河 其二",
	"paragraphs": "谁说烽烟蔽九霄，欲无愁处乐飘飘。春随流水知何去，应到扬州第几桥。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "秦淮河 其三",
	"paragraphs": "尽人艳说丽人天，终觉风花去似烟。几代兴亡谁与诉，微波流月自年年。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "秦淮河 其四",
	"paragraphs": "河上水犹含怨绿，酒家灯是可怜红。江南多少伤心事，都付哀弦急管中。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "饮石钟山",
	"paragraphs": "酒有葡萄杯夜光，登临愧未醉沙场。山为斥堠穷千里，湖作汤池固一方。但见银灯中夕闹，莫凭铁锁大江防。梅花阁上人无语，北望幽燕泪满裳。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "饮浔阳江头",
	"paragraphs": "且觅壶天寄此身，千愁丛集望江滨。枝头莺啭如迎客，芦底鱼恬不避人。犹梦胡儿惊草木，若闻商妇诉酸辛。骚才我愧非司马，但觉青衫湿泪频。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "过小姑山",
	"paragraphs": "一叶轻舟入画图，小姑玉立任千呼。十年犹是青溪处，为问彭郎欲娶无。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "过小姑山 其一",
	"paragraphs": "疑梦犹惊遇洛神，凌波罗袜欲生尘。绿裙拖得鄱湖水，凉月秋江倍动人。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "九江江楼凭眺",
	"paragraphs": "无尽云烟过，楚天入夜开。南飞终雁返，东去不波回。今古一明月，江山几霸才。欲谈千载事，历历有余哀。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "庐山山外看庐山",
	"paragraphs": "茫茫雾里一龙蟠，变幻无端欲画难。初见银河垂白练，倏从玉阙降青鸾。临风忙把鲛绡舞，对影轻将螺髻盘。山色行随江水去，不禁山外几回看。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "岳阳楼上望君山",
	"paragraphs": "不负人间第一楼，画中蓬岛望中收。吞过落日波犹沸，拖住归云山欲浮。馀泪若飞千顷雨，残云又泛一湖秋。湘妃自是慵梳洗，螺髻斜倾久未修。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "感作",
	"paragraphs": "金瓯残缺谁能补，黄裔宁容城下盟。叔宝心肝何处去，睢阳尸骨一途横。万家悲愤潜磨剑，四野纷哗苦请缨。敢告苍天休掩耳，呼声声外有啼声。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "感事次达夫先生韵",
	"paragraphs": "太息太阿偏倒持，求和竟又撤雄师。愿君莫洒伤时泪，待写弓刀出塞诗。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "闻百灵庙捷讯",
	"paragraphs": "百灵庙上战云高，日月无光鬼蜮号。今日龙城飞将在，肯教胡马下临洮。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "“七七”揭开抗战序幕",
	"paragraphs": "忍让何能无止境，夜郎妄敢再称兵。芦沟桥上高歌起，响彻云霄第一声。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "“八一三”沪战起后作",
	"paragraphs": "燕地才惊烽火起，吴门又复逞凶顽。楼船夜下瓜洲渡，铁骑秋横北固山。月冷犹看飞羽镞，风凄不见返刀环。长江流血千秋碧，何必求生入玉关。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "颂宝山姚子青全营殉城",
	"paragraphs": "血洒宝山牛斗昏，惟求浩气得长存。举营终与城同碎，铁骨梅花是国魂。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "挽空军傅啸宇烈士",
	"paragraphs": "萧萧风雨听啼鹃，不见凌霄壮士旋。欲把丹心悬北国，终将碧血洒长天。鲁阳戈岂无人奋，祖逖鞭曾让子先。为厉应惊朝野梦，江南河北满胡膻。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "挽散原老人",
	"paragraphs": "悲歌慷慨今何有，燕赵谈来事可伤。十万貔貅争避敌，一群袍笏擅登场。谁知都下老才子，竟是津门新国殇。沧趣相逢应莞尔，岁寒晚节果能全。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "江阴海空大战",
	"paragraphs": "万里神风漫自骄，胥涛一怒薄层霄。水天难辨云烟滚，鹰隼虽凶顷刻消。江上已传艨舰没，杆头还见将旗飘。八闽子弟尤堪数，争掷头颅逐浪潮。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "南京失陷痛作 其一",
	"paragraphs": "龙蟠虎踞徒形胜，老朽宁堪握重兵。才诩败军甘受命，旋传敌骑陷都城。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "南京失陷痛作 其二",
	"paragraphs": "谁言军令重如山，失地而今已等閒。士卒关前犹喋血，将军早自庆生还。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "南京失陷痛作 其三",
	"paragraphs": "云黑天低昼欲昏，紫金山下骨成墩。孝陵明袓灵如在，地下重应哭一番。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "南京失陷痛作 其四",
	"paragraphs": "腥风血雨岂人间，巷巷家家尽泪潺。不信炎黄能灭绝，终当振臂戮凶顽。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "晋东南捷讯 其一",
	"paragraphs": "六路围攻岂等闲，山潭染得血斑斑。曾闻马上多娘子，一鼓拿回娘子关。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "晋东南捷讯 其二",
	"paragraphs": "响堂铺上角声催，铁骑追风迅似雷。笑看甲车千八乘，不消顷刻便成灰。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "悼滕县国殇",
	"paragraphs": "又应歌泣书忠烈，螳臂挡车四海惊。莫笑双枪来蜀道，堪伤一柱折滕城。田横义士唯求死，李广孤车岂望生。最是难能周令尹，以身殉国作呼声。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "闻台儿庄捷报寄呈素园丈",
	"paragraphs": "万水千山传捷报，台庄一战夺倭魂。指挥若定风云娈，鱼鸟犹疑日月昏。猛将阵前争赴死，键儿梦里尚追奔。但期再进黄公略，扫尽妖氛返国门。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "闻卫岗捷讯",
	"paragraphs": "万里胡膻不忍闻，锦襜突骑起风云。卫岗一战寒倭胆，始识江南有汉军。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "挽张自忠将军",
	"paragraphs": "读罢遗书知必死，浩然正气动星辰。山川黯黯三军涕，松柏苍苍百世諲。谁信当年真忍辱，倘非今日毅成仁。襄河呜咽悲还傲，上将捐躯第一人。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "闻武汉失陷感作",
	"paragraphs": "桐柏山前关又失，何曾砥柱出中流。龟蛇难把长江锁，笳鼓能教汉水愁。正讶全师齐勇退，满期大将有良谋。谁知夜雨秋灯下，犹自谈兵据上游。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "南剑双溪楼作",
	"paragraphs": "凭栏望处乱云迷，怆向闽江听鼓鼙。不见将军飞一镞，但闻胡虏践群黎。座中可奈人皆醉，枥下谁闻马独嘶。欲祷玉龙潭底起，倒翻东海灭鲸鲵。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "对月",
	"paragraphs": "对月悲歌起，歌酣胆气豪。光芒将夺月，秋水雁翎刀。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "辞别剑郡诸友",
	"paragraphs": "忽传胡骑越重峦，相对新亭涕似澜。衮衮诸公徒肉食，莘莘吾辈已唇乾。今朝不死将何待，来日方艰可苟安。报与山城朋旧道，横戈人去发冲冠。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "夜泊黄田",
	"paragraphs": "半溪烟淡笼舟外，断磬声沉落枕边。风片雨丝香阵阵，柚花黄里宿黄田。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其一",
	"paragraphs": "胆肝从不问安危，虎穴探身一剑随。帐下儿郎齐拍手，书生归骑共蛾眉。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其二",
	"paragraphs": "谢女方当咏絮年，教鞭抛却策金鞭。相随岂仅郎情重，要捣黄龙去并肩。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其三",
	"paragraphs": "胭脂乍褪还临镜，窄袖蛮靴俨画图。妆罢低声微笑问，阿侬可似木兰无。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其四",
	"paragraphs": "草罢羽书情未慵，犹持刀尺对寒蛩。莫忧百战征袍破，缝补而今已有侬。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其五",
	"paragraphs": "阵云如墨裹秋风，梳洗无心上玉骢。一望河山千里碧，但求生死与郎同。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其六",
	"paragraphs": "雷霆震处飞蝴蝶，风雨时过遍杜鹃。笑说胡儿连夜遁，云鬟犹是枕刀眠。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其七",
	"paragraphs": "磨盾马前劳素手，谈兵灯下出朱唇。况当战罢高歌返，捧盏为郎进酒频。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "军次有作 其八",
	"paragraphs": "不教虎帐成鸳帐，琴瑟宁如鼓角雄。鸾凤和鸣他日曲，而今但唱满江红。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "大湖于役 其一",
	"paragraphs": "剑津振臂奋偏师，但见如风铁骑驰。谷裂岩崩惊虎豹，云翻雷怒走龙蛇。骨骸争为山河碎，姓字无求宇宙垂。战罢玄黄浑似梦，屠鲸终数汉家儿。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "大湖于役 其二",
	"paragraphs": "太湖一战夕阳斜，捷讯飞传沸海涯。山郡女儿争送饼，水村妇老赶烧茶。雁惊麾影回巍岭，鸥慑蹄声乱浅沙。缓辔溪桥鞭指处，炊烟几缕是谁家。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "劫后步小西湖",
	"paragraphs": "湖西犹是劫馀痕，蔓草荒芜第一村。不见新花侔丽影，祇馀旧柳绾诗魂。好山入望多残垒，胜景重过只败垣。却怨微波眉样绉，云愁雨倦昼如昏。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "小西湖观菊",
	"paragraphs": "销魂犹记傲霜初，一幅秋光试剪余。今日湖山应失笑，淡妆西子瘦何如。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "长沙大火",
	"paragraphs": "万家伫盼捷音来，帷幄仓皇又费猜。穷寇曾传频败绩，名城却报瞬成灰。谁言焦土能歼敌，忍使生灵先受灾。酆悌头颅容易借，千秋罪责恐难推。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "闻戴安澜将军远征殉国",
	"paragraphs": "金甲桓桓几尽忠，国门外倏起长虹。云埋千嶂鹃声咽，月落孤营虎帐空。不惜一躯捐异域，堪为百代树雄风。野人山下怒江畔，战血如花处处红。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "别内",
	"paragraphs": "道是琶声急雨催，行当策马饮龙堆。堤前杨柳难为舞，窗外梅花未忍开。咏絮有诗春到早，生花无笔梦惊才。感君不尽缠绵意，待勒燕然秣驷回。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "重上征鞍",
	"paragraphs": "跃马沙场去，神京指日收。鼓腾河岳动，刃迫鬼神愁。顽寇当膺罚，书生岂望侯。扶桑宜濯足，一笑挟吴钩。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "寄友人",
	"paragraphs": "蒯缑一剑又天涯，敢破长空万里霾。汉代官仪终得见，吴宫花草未容埋。欲招雄鬼同酣舞，愿与骁夫赌壮怀。志士头颅非不重，何如为国掷江淮。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "日本投降",
	"paragraphs": "越海肆鲸吞，东南遍血痕。善邻偏不宝，武道岂长存。原子初成弹，天皇已丧魂。欢声寰宇沸，三岛竖降幡。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "吊鉴湖女侠墓",
	"paragraphs": "碧血当年未枉流，秋风秋雨若增愁。那堪华夏凭蚕食，不冀朝廷作燕谋。白雪歌声宁寡和，青霜剑影重周游。蛤蟆陵下能无拜，千载儿家一断头。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "月夜送春归",
	"paragraphs": "栖栖无计慰芳心，红雨宵中落满襟。似亦自怜花正谢，应犹有恋月将沉。心疑啼鸟知归路，意欲东风挽逝阴。惜心春痕留卷帙，楼前一纵便难寻。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "登石头城",
	"paragraphs": "自是江东形胜地，登临人欲踏层霄。直空吴楚穷千里，转怪金汤送六朝。终古神州难作主，即今王气亦当销。种山一望徒如壁，但觉秦淮月独骄。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "昭君出塞诗意有未尽再成一律",
	"paragraphs": "琵琶若诉旧酸辛，出塞蛾眉有几人。为泻六宫千载泪，不辞万里一身尘。君王自失倾城色，臣妾能生绝漠春。回首汉家宫里伴，犹临螭镜试妆频。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "咏美人鱼",
	"paragraphs": "惯戏清波织玉梭，水晶宫里旧仙娥。溪前笑问渔郎道，侬较桃花艳若何。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "蝴蝶曲",
	"paragraphs": "关外烽烟起大荒，甲兵弃掷走仓皇。辞家壮士同挥泪，涉海夷师肆猖狂。樽俎折冲何忍辱，羽书星夜空催促。悲笳匝耳正生愁，漫听霓裳歌一曲。庙堂无策失城池，忍教谣诼责蛾眉。万方悲愤争欲问，倾人城是谁家儿。家本南海彩云里，杏圆小脸犹花蕊。双眉如黛不须描，两颊梨涡忒倩美。身随黄竹女儿箱，心冀碧梧栖凤凰。雀屏初开争望选，多少王孙为彷徨。影坛一瞥动遐迩，翩翩蝴蝶最风靡。红莲寺上看红姑，飘动云裳叹观止。飘到故都万花愁，羡煞赫赫将门子。将门之子是子都，父业初承拥虎兕。秉钺握符镇重疆，三千里路驰龙骧。一朝勋望腾燕市，若个东家不窥墙。英雄美人世有几，相逢一笑婆娑起。玉楼天半夜未央，胡骑已临东北鄙。谁说一宵陷沈阳，屏前歌舞未终场。将军本是悲歌士，肯把江山换红妆。松花江树怨流水，不见归云浮故垒。百二关河去茫茫，又聆歇浦扬清徵。歇浦信是繁华场，高楼连苑郁金堂。就中谁最舞长袖，惟数海滨檀家郎。檀家郎君何所似，猫竹长头差可拟。不曾盈车掷果来，朱提能博佳人喜。嫁得瞿塘当王昌，阿堵堆中成鸳鸯。管他旧侣讥和妒，珠翠满头百宝光。恨煞东南鼙鼓急，千帆尽向锦江集。双飞燕燕临陪都，何似当年动京邑。盖世太保气薰天，别馆群芳正斗妍。忽惊蝶影迷花径，晓梦惺忪欲流连。君乘车，我戴笠，今日相逢下车揖。下车便入酆都门，永夜鲛人独暗泣。祇为权门似深渊，吞声委曲求两全。小怜宛转娇啼夜，已报檀郎任专员。贸迁有符忘羞慝，黄金滚滚来不息。可怜永巷闭群姝，恩绝宠移但凄恻。神仙洞里眷神仙，春花秋月乐无边。忽闻岛国降幡出，比翼又向春申旋。正望从头谐花烛，突传太保登鬼录。纵然风雨来无情，且喜旧欢得重续。再作商妇尚芳年，移居香岛复翩跹。伤心偏踏风月地，愁云簇簇落花天。吁嗟乎！自古名花坠溷坠茵难自卜，不如倦鸟知归宿。君不闻祭酒《圆圆曲》，一斛明珠愁万斛。又不闻司马《琵琶行》，弦弦掩抑思声声。安得护花来使者，不许人间见落英。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "咏兰",
	"paragraphs": "披拂疑无力，幽姿本素心。自甘长寂寞，空谷鲜知音。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "咏水仙",
	"paragraphs": "翠袖寒微动，凌波不着埃。神光离合里，疑是宓妃来。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "病起闲步西湖",
	"paragraphs": "风骚何事随波去，生恐湖山怨寂寥。柳色偏于今日媚，莺声犹是去年娇。远峰淡向天边失，初月微从水底摇。惊见断桥桥下影，未秋瘦已欲魂销。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "傍湖小筑偶作",
	"paragraphs": "倦游若个遂初衷，笑看吟窝隐翠丛。庭小颇疑湖月大，楼闲转觉岭云匆。已知葡熟窗将紫，又见桃花袖欲红。生恐人惊枝上鸟，掩扉移坐绿阴中。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "偶作",
	"paragraphs": "湖海归来秋复秋，豪情早付大江流。云烟看惯浑无觉，风雨经多总不愁。里下病躯疑是赘，江东吟侣散如沤。暮年何事差堪慰，昔日佳人共白头。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "辛酉端阳节怀人 其一",
	"paragraphs": "少日离家老未回，西湖箫鼓正相催。宵深犹梦龙舟上，载得羁人海外来。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "辛酉端阳节怀人 其二",
	"paragraphs": "那堪双鬓如霜白，隔海孤鸿尚不归。吊古怀人吟楚些，骚魂若逐峡云飞。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "参观熊猫表演感作",
	"paragraphs": "鹦鹉能言飞鸟已，猩猩能言走兽耳。人之所异于鸟兽，乃在知礼与达理。湖西来有熊身玉面公，黑白分明憨且美。对客有礼文彬彬，进退中节娴举止。深深一鞠出相迎，再见一握还回视。为问谁教侬礼貌，陈家玉华好姐姐。循循善诱晨到昏，使侬差与人相似。君不见湖滨长发纨裤儿，包股喇叭裤管子。怒目但作金刚视，出口便是肮脏俚。不知礼貌为何物，见侬宁不自羞耻。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "长沙客中",
	"paragraphs": "楚泽惟闻兰芷馥，千秋词赋尚铿铿。峰回岳麓浮佳气，水到湘江出怨声。已见郢中歌白雪，还期宣室问苍生。魂销残夜霜天月，恍有凌波鼓瑟行。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "劲草词家惠寄蜀游杂咏，为之向往，今岁适逢八秩华诞，因呈俚句四首，藉申寸悃 其一",
	"paragraphs": "早岁辞家曾仗剑，白山黑水共星辰。吞膻啮雪心犹壮，为复山河不顾身。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "劲草词家惠寄蜀游杂咏，为之向往，今岁适逢八秩华诞，因呈俚句四首，藉申寸悃 其二",
	"paragraphs": "但耽山水犹能杖，送尽云烟尚剩诗。湖海豪情人不识，昏黄独谒武乡祠。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "劲草词家惠寄蜀游杂咏，为之向往，今岁适逢八秩华诞，因呈俚句四首，藉申寸悃 其三",
	"paragraphs": "春色锦江看不尽，西来何事又停车。词人老去犹潇洒，万里桥边吊校书。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "劲草词家惠寄蜀游杂咏，为之向往，今岁适逢八秩华诞，因呈俚句四首，藉申寸悃 其四",
	"paragraphs": "渭滨岁月一竿羁，不坏金刚信可期。我亦馀生锋镝里，锦襜突骑忆当时。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "甲申中法马江战役一百年有感｛四首选二｝ 其一",
	"paragraphs": "惊天霹雳奏奇功，孤拔身亡一炮中。不信显灵来缺嘴，无名士卒是英雄。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "甲申中法马江战役一百年有感｛四首选二｝ 其二",
	"paragraphs": "不曾壮士怕熊罴，海上英灵恍在兹。我本犀军一都尉，昭忠祠内泪如丝。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "与为峰谈诗 其一",
	"paragraphs": "诗声原是来天籁，风雅何曾有所宗。乱日清时情境异，悲凉恬适各心胸。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "与为峰谈诗 其二",
	"paragraphs": "莫教雕琢伤浑璞，却许推敲费苦思。有似佳人嫌脂粉，蓬头垢面也非宜。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "与为峰谈诗 其三",
	"paragraphs": "须若神仙工造化，吟来百物亦如生。慢惊花鸟知人意，更爱山川若有情。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "与为峰谈诗 其四",
	"paragraphs": "少陵历尽人间苦，太白经多醉梦乡。现实中能兼浪漫，千秋诗味最深长。",
	"id": "a333df67-b9c6-331e-a02e-784192a58537"
}, {
	"author": "张鳦生",
	"title": "纪念民族英雄林则徐诞生二百周年",
	"paragraphs": "二百春秋逢岳降，犹弥浩气达天衢。虎门绩著千秋史，雁碛诗成万里图。自是朝廷轻国士，何曾将士惜头颅。延平逝矣英雄几，黄胄驱夷又一儒。",
	"id": "a333df67-b9c6-331e-a02e-784192a58537"
}, {
	"author": "茅于美",
	"title": "减字木兰花",
	"paragraphs": "清溪照影，日暮波寒风不定。薄袖轻衫，步起平沙红蓼间。深林伫立，满地啼蛩人寂寂。摘得山花，晚雾迷濛一径斜。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮",
	"paragraphs": "云低烟寂群山黑，秋高露重尘衣湿。风急烛光微，银蛾扑面飞。栖乌惊草木，路入吴江曲。胆怯指如冰，驿桥人语轻。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "临江仙",
	"paragraphs": "林叶殷红犹未遍，閒庭寂寂花空。轻罗小扇怯西风。暮云侵碧树，摇落意重重。拈管裁篇无意绪，高楼欲上还慵。新愁旧恨锁眉峰。黄昏谁是伴？微雨暗帘栊。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "少年游",
	"paragraphs": "灯昏衫袖，风梳鬓发，独坐织寒衣。罗帐低垂，锦书零乱，新月照眠迟。频移枕、愁浓梦远，惆怅味来诗。花影扶疏，虫声凄切，帘外数星西。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "灯前滴尽真珠泪，细算浮生轻一醉。月明春梦有情归，柳暗车尘无那坠。人间犹驻寻芳屐，云外空留琼玉佩。红笺淡墨忆时心，恨眼愁波楼下水。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "更漏子",
	"paragraphs": "麝烟长，香篆细，珍重玉炉深意。晓雾薄，夜霜明，轻寒暗画屏。星河转，漏声远，惜取今宵河汉。眉黛绿，烛花红，还如一梦中。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "临江仙",
	"paragraphs": "梅里已知春信至，凭栏忍数年期。閒吟夜夜卸妆迟。残宵灯烬处，斜月句来时。剔罢寒釭欢意少，碧云暗度幽闺。起来无语掩罗帏。明朝风雨恶，愁见落花飞。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "醉花阴",
	"paragraphs": "恨雨凄风愁不尽，底识兰芽嫩。时计苦相催，绣阁芸窗，未许閒情分。回肠空有香纹印，抵死萦方寸。篆字袅烟长，肯惜清温，廉外寒成阵。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮",
	"paragraphs": "云浓雾薄霜风细，妾心一点分明水。水面落花轻，微波弱不胜。中天新月白，照影长相惜。银汉数星西，圆辉无限期。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "水调歌头",
	"paragraphs": "罗袜熨阶冷，蟾影隔林疏。倚栏独立无语，似听素娥呼。常恐凌波归去，剩得秋云如水，千里月华孤。寂寞瑶台路，惆怅复何如？寒夜静，银波淡，渺愁予。閒庭花影零乱，幽思远江湖。我欲风生翠带，携手灵妃一笑，星转万明珠。永伴清风好，天地只斯须。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "桃源忆故人",
	"paragraphs": "但教留得清欢住，春去春来无与。柳叶双眉休聚，解惜知音苦。灯前莫把韶光数，惆怅销魂都误。拼尽一生凄楚，天地犹如故。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "临江仙",
	"paragraphs": "小雨未来斜照淡，桃花柳絮轻飞。病来强与睡相宜。断红零乱，都入燕巢泥。睡起恹恹人不见，东风过眼皆非。不如持取月明时。凭栏细语，罗带晚风吹。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "锦缠道",
	"paragraphs": "燕子归来，不道旧时相识。乍相逢、怨愁如织。空山也问春消息。照影晴波，蓦地东风急。怕西园浪蜂，轻狂似昔。更千花、妒人颜色。但细思、沉恨都无益。水晶帘下，独自鲛绡湿。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "谒金门",
	"paragraphs": "多少恨，独自凄凉谁问。寒食春光无定准，落红深半寸。不道罗繻新褪，帘外馀寒犹趁。堤柳吹棉一阵阵，还当憔悴尽。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "木兰花慢",
	"paragraphs": "春来还恍惚，梦回处、欲成秋。怕天上人间，无端风雨，做弄閒愁。看云外星河转，正横空万籁撼高楼。新柳系船难稳，芳韶过眼难留。白蘋杜宇满汀州，搴折恨无由。愿解佩湘皋，斫冰积雪，桂棹兰舟。万里登临纵目，望千帆、天际去悠悠。血泪不应挥尽，长江自古东流。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "春意深深深几许。待说相留，没个长留处，柳色阴阴帘影暮，苔钱绿到门前路。记得留连闲院宇。记得风窗，记得叮咛语。谁把轻车真系住？凭栏数尽天涯树。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "风入松",
	"paragraphs": "茜窗棐几惯淹留，细语印新愁。生憎花影分明在，触心处、飞絮悠悠。深意閒随明月，孤怀暗傍高楼。微凉著雨约帘钩，芳节梦中休。搴帷莫问春消息，指青梅、春已堪羞。独有多情流水，耐人一霎凝眸。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "南歌子",
	"paragraphs": "莲意从来苦，秋怀待掩难。寻思只欲永相瞒。及至相逢翻被细猜看。远沽应无价，凌波亦是仙。月明兰影自娟娟。笑任侵阶凉露一团团。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "好事近",
	"paragraphs": "夜久落灯花，未敢问伊消息。人意不如流水，任春归独碧。别来魂梦几回同，不道了无益。解道梦魂难据，怕窗儿先黑。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "南歌子",
	"paragraphs": "珠露难论价，斜辉那不胜。争知芳草最无情。春去三分、犹向旧痕生。人意从如水，秋怀渐似冰。月华肯向雨中明？多谢相怜、蜡泪小窗灯。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "临江仙",
	"paragraphs": "不怕春来风雨恶，只愁花到蔷薇。小园香径独依依。满怀凄苦，怎诉与春知？泪湿花阴成久立，任他凉露沾衣。閒云次第未须疑。晓阴无赖，依旧是春时。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "碧簟生凉翠未移，齐纨散暑手频携。系人心是不多时。玉枕伤馀无处说，疏阑暖透没人知。帘风閒送雨丝丝。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "踏莎行",
	"paragraphs": "莲意还清，蕉心初捲，惊寒早觉红妆贱。寻思未若梦魂中，心期得处常常见。桃李先芳，幽花无绽，深愁暗傍林阴转。可怜血泪一春倾，皇天不与东风便。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "灯前焚尽模糊字，焚尽閒愁閒怨未。汍澜蜡泪此时心，烂漫榴花当日意。长因双袖双腮泪，懒话春来春去事。如今哀乐更难寻，哀乐如今能有几？",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "一斛珠",
	"paragraphs": "怨怀无托，如今更有何人觉。惜春心事今犹昨。锦字书成，写了还揉却。浑未信、菱枝最弱。晚风疏雨花期恶，高寒独倚罗衣薄。别后都应，泪点和愁嚼。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "踏莎行",
	"paragraphs": "罗袜寒生，疏阑露湿，思量千种都无益。閒愁无计可安排，别来不道成轻易。山外云深，天阶星密，晚凉犹傍窗儿立。隔窗人语不分明，模糊往事从头忆。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "鹊桥仙",
	"paragraphs": "灯前泪墨，灯前笑语，哀乐几曾如意？娟娟月影透窗纱，便暗有、不眠人起。云鬟慵整，珠帘漫卷，翠袖高寒独倚。凭阑若道有新愁，岂只在、眉梢眼尾。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "秋蝶依人款款飞，回廊荷影淡霏微。帘风约雨燕来归。欢笑都从别后减，言诠翻觉见时非。惊残断梦续犹疑。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "踏莎行",
	"paragraphs": "天外横风，长空断雨，无端都到楼高处。病中分恨上黄花，新来憔悴还如许。镜影昙华，莲心漙露，人间一霎能留汝。抱琴真个梦中来，问君还肯相怜否？",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "念奴娇",
	"paragraphs": "疏棂寒怯，向灯前检点，年来词笔。哀乐当前浑未觉，叵耐而今追忆？新境曾经，旧欢不厌，梦景无端的。心期如约，一生真个抛得。应念飞上青冥，东风曾许，借我些些力。不怕严霜秋后恶，黄叶朱阶堆积。却怕春来，馨花欲绽，风雨先狼藉。霎时凋谢，教人何处寻觅？",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "谒金门",
	"paragraphs": "香雾扑，湿了画帘罗幕。枕畔秋寒寒一握，殢人新梦觉。病叶骤随风落，惊起翠檐双雀。小径疏篱霜欲作，了无红可落。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "寥落长空雁阵单，丹枫黄叶当花看。霜高雾薄一凭栏。风静千家闻落木，梦回双枕荐新寒。伴人炉火夜深残。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其一",
	"paragraphs": "去年今日初相识，焦琴试抚寒无力。哀怨未分明，有人著意听。灵珠留待赠，瑩洁浑难并。宝匣暗尘侵，沉吟直到今。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其二",
	"paragraphs": "空山兰蕙无人识，朱蕤翠叶空佳色。愁黛不曾开，莲心几度灰。知深疑是梦，泪掩鲛绡重。感极不成妆，风檐正薄霜。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其三",
	"paragraphs": "平明乳燕惊飞处，春寒一阵欺花雨。归晚理鸟衣，雕梁护惜微。朱栏凭望遍，曾把人间贱。雨过一峰青，分明见远星。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其四",
	"paragraphs": "芳韶细算浑难准，酒阑初把心期认。遥夜忆灯痕，灯深絮语温。最怜今夜月，照影亭亭绝。未忍问庭兰，风高露欲漙。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其五",
	"paragraphs": "芳韶未许从容住，閒姿别有萦心处。怀兔一沉吟，霜寒半臂侵。轻妆和梦远，争比寻常见。眉样纵如初，人情恰不如。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其六",
	"paragraphs": "汀洲永日徘徊处，风裳水佩香无度。荷泪不成珠，谁人论价沽。千金休论价，乞取清閒夜。翠叶晚惊秋，凌波脉脉愁。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其七",
	"paragraphs": "怀琴竟日凭栏处，也知此去无多路。倦鸟不成归，荷香远更微。纨风惊粉蝶，花影重重叠。哀乐苦相兼，离愁一味严。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其八",
	"paragraphs": "疏桐叶白纱窗晓，从今解识相逢好。断梦续犹疑，离愁诉又非。清秋千里霁，多少重来意。零落见丹枫，隔墙深浅红。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其九",
	"paragraphs": "思量最苦秋凉后，兼旬小疾无端久。幽恨几回同，墨痕和泪封。隔帘风动竹，苔晕因谁绿？欹枕小惊猜，灯花喜又开。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮 其十",
	"paragraphs": "模糊往事重思忆，梦馀惆怅偏无极。蜡炬忆前时，成灰总不辞。七星云汉上，一霎人间望。楼阁称玲珑，金栏隐约红。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "谒金门",
	"paragraphs": "都是恨，挥断锦弦谁问？黄叶空林行看尽，故山风雪紧。没个人心堪忖，没个人情堪信。寂寞生前原不论，心期悲未稳。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "清平乐",
	"paragraphs": "药炉初沸，悄悄惊人睡。梦影沉沉灯影碎，一例冷清清地。也知爱日难逢，桃花肯负薰风？休道春寒料峭，一枝红过墙东。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "清课荷衣经岁矣。志洁情芳，修得灵珠此。一粒瑩圆君所恃，心期心感终无已。百尺朱楼残照里。数尽行人，没个人堪寄。宝匣从今惟闭置，夜长莫令轻尘坠。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "桃源忆故人",
	"paragraphs": "相思树底相偎共，心事欲言犹恐。泪眼丹唇才动，密意都会懂。自甘忍此良宵冻，消受相怜千种。往事是非如梦，但觉心窝痛。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "清平乐",
	"paragraphs": "露浓花重，天际流星动。沙暖潮平悲一恸，良夜绵绵来拥。旧欢新梦朦胧，愁来倍觉心空。剪破人间情网，任他帘月玲珑。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "鹊桥仙",
	"paragraphs": "红灯影里，欢情场上、偏有寸心如锁。但知无计拨神弓，一箭地，千逃万躲。愁丝如茧，恨丝如束，每怪自缠自裹。低声寻问意何如？却讳道、不曾真个。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "应天长",
	"paragraphs": "惜春莫便愁如结，行见荷花开胜雪。那时言，重见说。终古馨香无断绝。算曾经，千万劫，信得妾心如月。却怕碧云重叠。清光长似缺。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "天末层云长惨咽。不见青天，争见盈盈月。从古乌鸦憎白雪，人间黑白何曾说。但使韶颜终似昔。镜里分明，那怕千谣诼。倚立深更时躞蹀，苍苔露凝朱栏热。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "雨罢荷塘返照明，麦秋天气几阴晴。教人何处觅芳馨。明月不来虹彩散，晚风初歇露华凝。今宵独解惜流萤。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "虞美人",
	"paragraphs": "昔年惯向芳茵坐，蝴蝶来亲我。宵来无意立松坡，但觉丝丝凉意透心窝。侧身天地如何惧，萤火风前舞。只今万象不分明，待月楼头长自惜春星。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "零落枫花不上簪，半枯萧艾向秋深。日斜暝色入高林。时有微云悲过往，漫因薄雾怨来今。须知天气有轻阴。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "卜算子",
	"paragraphs": "蜡炬若愁心，夜夜煎熬惯。万象朦胧入睡时，珠泪初成串。不敢惜幽辉，即此长为献。玉体谁怜渐似灰，要使人间暖。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "好事近",
	"paragraphs": "天国在人心，何处更须寻觅？随意路边花草，透初春消息。小园香径日徘徊，生意偶然得。独立拈花微笑，与飞仙曾识。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "清平乐",
	"paragraphs": "愁丝千缕，缠裹朝和暮。金茧层丝蚕自吐，犹解化蛾飞去。谁怜世上浮名，望如郊野流萤。独夜更行更远，掬来光热无凭。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "虞美人",
	"paragraphs": "失群应似高飞雁，云海嬉游惯。侧身应似塔中灯，万里孤航黑海破涛行。人寰怅望空悲切，心瓣生双翼，翱翔化石补青天，但愿人心如练永相牵。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "桃李芳菲曲径深，春风拂面一相寻。柳回青盻忆初心。细蕊吹香迷蝶梦，彩霞流影上衣襟。徘徊空解惜分阴。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "妾生原只如团露，独抱幽香荷叶住。池塘风咽有清愁，强忍长宵寒与苦。远村鸡动天垂曙，灿烂初阳惊一顾。分明点露夺隋珠，争取霎时身失处。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "谒金门",
	"paragraphs": "春已暗，滟滟绿波平槛。小泊轻舟初系缆，人生惊驿站。入夜星眸微闪，照水荷开双脸。离合悲欢如橄榄，梦回还独啖。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "红紫东风次第开，百花过眼总相猜。寻芳心事已成灰。长夜有情怜月侣，一春无梦到蓬莱。绿阴立尽几低徊。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "天涯莫道飘零惯，身自飘零心已倦。恍然辽鹤此归来，不见旧人空旧馆。偕游从晤当年伴，笑貌虽亲神恐远。谁怜沧海劫馀心，曾共榴花同烂漫。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "少年游",
	"paragraphs": "愁心近似丁香结，郁郁吐清芬。萧条庭院，斜风细雨，谁为护深根？天畔寒星疏欲堕，胸际有微温。长跪紫藤花荫下，风露里，问前因。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "生查子",
	"paragraphs": "妾有夜光珠，采掬经沧海。悱恻以贻君，奇处凭君解。近偶失君欢，断弃平生爱。不敢怨华年，但惜珠难再。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "踏莎行",
	"paragraphs": "翠竹当窗，茶花拂案，虫声新透春宵暖。小楼客去读书时，照人残月光犹满。身似飘蓬，随风流转，劳生小憩怜孤馆。晚凉散尽一天星，寸心恰共波明远。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "水调歌头",
	"paragraphs": "情深逾骨肉，梦觉只堪哀。低徊往事如梦，一一前眼来。绝忆风朝雨夕，几度相宽相慰，有愿永相偕。弹指天人际，千唤不能回。痴心语，凭片纸，寄灵台：“芸窗他日萦想，莫道总成灰。要使寒宵爝火，化作明灯天半，光照普天涯。”生死寻常事，泪尽独疑猜。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "雨后落花委地轻，云间依约彩虹明。凭栏渐久晚风生。心事惺忪春渐远，韶华憔悴梦初醒，新来有泪未能倾。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "惜物新来殊有癖。落叶飞花，过眼难轻掷。我自天涯甘落魄，愿教天意人间识。曙色未明寒月蚀，人海身藏，浮世堪长寂。独处但悲荆棘集，无人共我花间立。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "破阵子",
	"paragraphs": "席上三杯淡酒，怎禁半日凄凉？故屋独归人散后，冷雨清宵细细尝。银蛾飞扑窗。一点鲜明记忆，于今深切难忘。别语离筵空昨日，弹指人天此恨长。追思神暗伤。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "往事无端忽怨伊，偶闻断梦耐伊思。万般惆怅叩心扉。桃杏东风年一度，百年都是几多时？当前只为太矜持。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "雾中不辨尘寰路，但觉身轻如过羽。绕人云气自氤氲，飒飒天风吹袖舞。若教玉宇能长住，终保心清明点露。人间晴雨了无知，哀乐忆无寻我处。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "应有秋阳散滞云，西风城阙夜霜新。藕花相向各伤神。劫后谁怜身外物，兵馀解惜眼前人。天涯行路暗酸辛。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "四山尽夜飘香屑，浓睡醒时犹未歇。隔窗无意一凝眸，别有清光齐日月。登临我欲餐芳洁，绝径山肩从跋涉。百年能几眼前观？雪后高寒休便说。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "昭君怨",
	"paragraphs": "炉畔几回思忆，罗帕初烘重湿。残烬似馀情，总难明。门掩灯昏才寝，月影花光欺枕。心绪遣谁知？异当时。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "虞美人",
	"paragraphs": "腊残岁尽春将至，蓓蕾含新翠。宵来皓月亦东升，人静犹移梅影上疏棂。任教往事随风去，肠断浑无据。干云纵乏上天梯，烛暗星斜去路未应迷。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "思越人",
	"paragraphs": "众星收，新月晕，人间浓睡沉沉。不寐双眸微倦重，凭栏似识天心。花馀红瑰开犹嫩，满园绿意相衬。一夕但愁吹蕊尽，夜阑独与深吻。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "茶瓶儿",
	"paragraphs": "春深春残春逝去。山泽畔、行吟无据。独夜迷归路。一星如月，桥上空凝伫。桥下星浸光一掬，有流水、及时相语。肯为相留否？万荷倾盖，相候还如许。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "临江仙",
	"paragraphs": "连雨嘉陵江水涨，风吹帆举舟轻。笙歌遥度隔江声。纵身沧浪，忽见影娉婷。浪卷潮吞曾一瞬，为谁斩断尘情？阶前蝼蚁尚偷生。沉沦今夕，空冀是归程。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "人月圆",
	"paragraphs": "新来消瘦人惊怪，也拟强加餐。那堪连夜，圆辉胜雪，只自无眠。秋虫四野，笙歌隔院，都到窗前。声声叩我，沉钟记忆，尘锁心弦！",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "杏花天",
	"paragraphs": "踏青归去驱车晚。荒郊外、萤灯万盏。侧行街市无人见，为爱轻纱蒙面。似梦里、彩霞片片。凝视又被风吹散。微凉未觉生珠鍊，香露钿车湿遍。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "翩跹初似离巢燕，画阁雕梁凭望惯。不知天外雨如珠，但有干云心似箭。惊弓双翅怜轻颤，检点征程犹未半。寒枝露下待栖时，细识春温深共浅。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "谒金门",
	"paragraphs": "如梦幻，读罢零星书卷。别见人间新境展，明霞如锦缎。一自梦魂吹散，宛若纸筝断线。一日风惊千百转，不知天近远。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "谒金门",
	"paragraphs": "何忍折，灌溉年年心血。翠盖亭亭相映接，娇红鲜欲滴。闻道惜花一瞥，永保花容艳洁。凉夜西风生木末，相期常躞蹀。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "人月圆",
	"paragraphs": "十年哀怨凭君语，泪咽更无声。蒙君宽慰，温情如海，赋我新生。清宵庭院，深林携手，喜见飞萤。心相印处，何须世外，即此蓬瀛。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪沙",
	"paragraphs": "草浪如波慰寂寥，黄昏情话转萧骚。疏林淡月影娇娆。别有轻愁怀祖国，那无新愿筑归巢。绕枝风雨正飘摇。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "采桑子",
	"paragraphs": "赤诚只冀天能感，十载相寻，一线穿针。密网层层缚寸心。问天但听天无语，一味阴沉，冷漠难禁。抵否温情沧海深。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "荷叶杯",
	"paragraphs": "便道柔情似水，谁会，难话此时心。有时奔瀑泻岩林，泛滥抵江深。时或泉凝水咽，幽结，汨没散溪涧。浣溪人去水云閒，遮莫耐轻弹。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱",
	"paragraphs": "湖畔微风拂鬓青，田田莲藕照清澄。情波泛滥已难胜。偶触片言双泪堕，便因爽约百疑生。折磨何事欠分明。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "何必人间朝共夕？但约侬时，可便陪君侧。眼底韶华惊过隙，等閒休误春芽茁。珍重莫愁风雪色。记取丹心，光热为心力。千载轨途留并迹，那时不负曾相识。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "卜算子",
	"paragraphs": "閒梦入荒郊，日薄霜华固。恻恻念来悲往情，踏遍清秋路。爝火若丹心，知可燎原否？风劲寒凝独冀君，持此明天炬。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "早觉婆娑生意尽。敢梦今生，天遣心相印。几度途穷观白刃，慰情无计惟长吻。共把芳馨根寸寸。播种丹田，刻意勤耕垦，百载纵无枝叶分，但期花发如春笋。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "鹧鸪天",
	"paragraphs": "犹欲凭君挽退潮，我生如叶复如涛。时来水逐漩涡转，风去枝随秋树摇。波撼撼，叶萧萧。投林徒羡鸟窠巢。素心永许陪朝夕，敢慕长生怨寂寥。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "清平乐",
	"paragraphs": "楼头人倦，又许平生愿：“播种心情犹未懒，生世互为环鍊。枯枝影落秋潭，夜空一味蔚蓝。别有双星如箭，飘然闪过山尖。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "誓把青春光与热。注尔镕炉，刻意千锤冶。心焰微微青不减，清光皎似天边月。已忍蛾眉千百劫。大业名山，莫便成灰屑。雪落四山寒已彻，深愁惘惘何能掇。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "卜算子",
	"paragraphs": "生命似危舟，一舵相依系。双桨朝朝暮暮情，挣扎风波里。时惧海鲸吞，时惧狂潮至。稳泊何当遂意时，轻棹湖山尾。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "鹧鸪天",
	"paragraphs": "知是春心唤不回，春蚕制茧最堪哀。应怜卵细难拚石，悔梦天高曾借梯。曾几度，误佳期。添妆羞自理罗衣。孤飞从此东南北，留取臂痕再见时。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "今生毕竟重相聚，是梦是真难觅语：“一从去后似亡羊，惘惘四方迷所主。”不肖种种祈君恕，新结同心香永驻。含辛寄语牧羊人，去住长烦君指顾。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "采桑子",
	"paragraphs": "重逢却似初相识，怯怯生生，恩怨分明。别有晶瑩双泪盈。两心谁教重相系，怕问曾经，馀痛犹惊。但看月华冉冉升。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "卜算子",
	"paragraphs": "昨夜月明时，云净天如洗。万顷波深澄且蓝，宛忆君眸子。长念久凝眸，问我忧何事？云月迢迢路几千？寄意凭流水。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "水调歌头",
	"paragraphs": "执手似曾识，何必恨逢迟？今生谁遣相遇，端节畅谈诗。“愿把廿年生命，换取昨宵相见，此意许卿知。”感此缠绵意，眠食费禁持。孤舟上，风雨里，可同归。千番梦里寻觅，天證梦非痴。惟念天涯羁旅，若有良缘牵系，争忍说分离。语默心犹颤，拥吻月痕低。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "人月圆",
	"paragraphs": "万千景物惊新换，疑是误投胎。旧时庭院，旧时人影，梦里重偕。相逢纵是，梦中能必，敢不疑猜。匆匆问语，期期待答，又自醒来。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "昨夜狂风摧万木。雪霰终宵，侵晓冰悬屋。千树横枝垂冻玉，皑皑行路伤人目。忘却羁愁居异国。万象生辉，伴我人幽独。何必广寒宫内宿，人间此境难重续。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "虞美人",
	"paragraphs": "目成便已心相许，我独何能拒？“芳龄恰是可人时，试问佳期五月可嫌迟？前缘万里红丝系，细韧颇难计。行路也教似红丝，一任东西南北不分离。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "蝶恋花",
	"paragraphs": "便道孤贞终不负。争便江头，抵过潮吞吐。海内狂飙掀怒雨，滔滔尽逐洪波去。潮退沙滩馀蚌数。暖日溶溶，独自濡甘苦。遗壳存珠心血铸，留连俯拾期行旅。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "卜算子 其一",
	"paragraphs": "萤火明君眸，星点侍君侧。别有晶謍细目虫，故故与君昵。鬼火莫君亲，蛇蝎莫君逼。去去君行坦且安，行行勿畏怯。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "卜算子 其二",
	"paragraphs": "圆月睡诚酣，黑暗毋须惧。似烛天星亮且繁，为尔明今夕。于此望君来，我爱唯君识。静夜若聆君足音，预卜两心结。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "水调歌头",
	"paragraphs": "尘雾喧嚣处，心远似荒崖。四方瞻瞩何事，閒日枉来回。我有一枝芦笛，欲倩春风聆取，歌唱不须催。百鸟翩来集，千丈彩云开。幽怨处，似浅水，过滩岩。又如寒夜蛩泣，自裹自难排。安得宝刀明剑，兼有英雄豪杰，斩此茧丝哀。馀韵春风里，百里几徘徊。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "昨宵竟夜无眠意，检点十年诗卷字。其间几度寄相思，躞蹀东西成各自。妾心芳洁如秋水，暴雨狂澜都已退。盈盈天月最多情，照影似怜人妩媚。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "菩萨蛮",
	"paragraphs": "但教留得青山在，那愁镜里朱颜改。云鬓纵如丝，苍松节不移。夜深阶下立，万籁无声息。不见月盈盈，寒空斗柄横。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "水调歌头之一",
	"paragraphs": "海风吹我发，海雾湿人衣。海潮汹涌澎湃，独自立多时。昨夜月明如水，历历星辰罗布，灿灿满天辉。海水凝新碧，柔软若轻丝。这旦夕，风云变，幻奇姿。惊涛骇浪无数，龙兽竞奔驰。望里混濛一片，直欲沙滩吞没，惟见海鸥飞。明早海潮退，珍贝欲贻谁。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱    重读冰茧诗词稿，寄呈缪钺吾师",
	"paragraphs": "箧底珍藏卅七年，空山谁解艺幽兰。馨香瓣瓣独鲜妍。皎洁茧丝怜缱绻，清瑩月影惜婵娟。梦回掩泪读诗篇。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "金缕曲",
	"paragraphs": "天意成佳侣。忆年时、海舟泊岸，寸心无据。携手金门桥上立，一缕柔情乍吐。别离际、初怜孤旅。锦瑟年华依异国，定佳期、来岁春为主。花月下，共朝暮。韶华似梦惊回顾。比航行、波涛万里，片帆争渡。三十年间恩和爱，形影相随未足。应惟有丹诚如故。“胶漆泥人他生约，倩红丝永系为夫妇。”深夜静，感君语。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "金缕曲",
	"paragraphs": "但愿人长久。此柔情、犹如岁月，又添些否？漫道江郎才思尽，词笔神来急走。真不欲匆匆挥就。诗稿诚知终灰烬，早应该、焚去十之九。都未忍，遽分手。画梁雏燕新归后。羡长征、翩跹学翅，出巢时候。剩有楼头书千册，閒日吟玩左右。最难抵、心魂相守。细味平生清修福，纵寻常、未必人人有。灯影侧，为君剖。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "玉楼春",
	"paragraphs": "人间欢爱须深会，为有相亲无限意。自从结识到而今，三十一年心不易。世情洞彻谁似子，历尽险夷多少事。形神与共景常新，即此蓬瀛方外地。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "浣溪纱  李清照词英译卷成感赋",
	"paragraphs": "词卷译成感慨深，字斟句酌苦思寻。敢期信达古人心。得使芳馨移海外，顿教殊色傲园林。千秋异域动歌吟。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "鹧鸪天",
	"paragraphs": "十载颠簸风雨中，早春景色尚迷濛。经冬麦垄青青绿，初蕊桃花淡淡红。蓬勃意，与花同。乔迁恰喜乘东风。积尘重压书千卷，此日殷勤乍启封。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "河满子",
	"paragraphs": "倏觉流光逆转，欢歌叩我心扉。秋夜沉沉人寂寞，何来斗室春辉。蝴蝶庄生梦醒，风筝云际飘移。伫立小楼一角，望中云树凄迷。红叶窗前添绮丽，彩霞散落纷披。不道斜阳夕照，作成如许光辉。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "瑞鹧鸪",
	"paragraphs": "还从劫后认馀灰，残烬犹明火力微。细拨居然身渐暖，添薪转觉壁生辉。晴窗偶续芳菲梦，诗稿重翻故纸堆。一卷编成冬岁尽，绽花春雨细霏霏。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "昼夜乐",
	"paragraphs": "年华飘落秋风里。似黄叶、阶前坠。红花碧果青枝，不道三春如寄。萧瑟长空云黯黯，听阵阵、雁群嘹唳。日暮倚楼人，几多凄凉意。也曾彩笔和清泪。写深情、绘佳丽。书城积稿尘封，一任虫翻鼠戏。湮没他年谁收拾，更谁人、夜灯重理。珠贝永沉埋，寂寥人间世。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "金缕曲",
	"paragraphs": "卅载频回味。怅浮生、颠簸挫折，怎生由己。碌碌无为缘何事，辜负明窗净几。枉几度、餐眠空废。师友于今凋零甚，任才情泯没随秋水。风雨晦，盛年逝。光阴已迫休追悔。待灯前、残篇断简，案头重理。乞就十年康宁日。应有寒梅再蕊。得甘露、枯枝还翠。馥郁芬芳凌冰雪，笑人间，赏爱君为最。珍惜意，祈君会。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "月夜过中正桥口占，桥在遵义城内",
	"paragraphs": "手贮真珠照水行，严城岁尽地霜瑩。佩环此夜凌波去，不信人间有月明。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "飞絮",
	"paragraphs": "飞絮无依春水轻，素心惊共岁寒更。丹花万里江南路，暗与浮萍惜一生。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "相见",
	"paragraphs": "相见休言有苦辛，幽兰香淡惜良辰。已甘弱植同秋草，忍委芳心逐浪尘。远雾侵人衣自湿，轻纨障面语还真。沉绵一吐人天意，坐觉黔山惨不春。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "兰影",
	"paragraphs": "兰影楼前淡，姮娥掩泪看。惜花兼惜影，未忍倚阑干。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "新月",
	"paragraphs": "新月中宵晕，孤星依未安。天阶云影逼，不忍拂帘看。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "绿绢",
	"paragraphs": "绿绢深宵湿，依人几叶兰。姮娥如有意，分影上眉端。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "无端",
	"paragraphs": "无端掩袖一凄清，赚得相看千尺情。此夕遥怜成绝忆，灯痕人语不分明。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "绝句",
	"paragraphs": "风敲竹韵不堪听，一径荒苔望欲青。明月不来灯影暗，自搴珠箔数春星。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "嘉树",
	"paragraphs": "西园嘉树有新栽，一日东君望几回。清露晨滋怜泪影，芳根弱植怯飞埃。深心争向春前尽，嫩蕊还从雨后开。未必惊寒疑梦短，夜长分恨上莓苔。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "听雨",
	"paragraphs": "疏棂风竹数枝青，远梦沉沉无那醒。雨外残荷长瑟瑟，夜凉争奈起来听。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "旧纸",
	"paragraphs": "旧纸偶从病里舒，词中哀乐亦模糊。枕边重省旋成泪，箧底长捐未是珠。小雨微零怜夜静，宝帘初动惜灯孤。苔深廊静萤飞定，寂寞秋庭泣井梧。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "漫兴 其一",
	"paragraphs": "閒愁万斛若为量，夜雨空阶点滴凉。静拨炉灰成漫兴，隔帘金菊自芬芳。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "漫兴 其二",
	"paragraphs": "寒灰坐拨味初长，手破新橙指亦香。怪底从来凭望处，秋林一径可怜黄。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "漫兴 其三",
	"paragraphs": "枫林咽水乍泠泠，手拂疏枝绕岸行。凉月一梳寒雁堕，秋塘浅浸数星明。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "漫兴 其四",
	"paragraphs": "怪底黄蜂未解香，疏篱寂寞数枝芳。平明踯躅成孤赏，不觉风檐已薄霜。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "岁晚",
	"paragraphs": "岁晚风云气不平，三年萍转怅浮生。灯前剩有词篇在，肯负千秋万岁名。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "读莎芙遣诗",
	"paragraphs": "蹈海莎芙意自坚，挑灯和泪读遗篇。人间亦有痴于我，异域千秋一惘然。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "雪夜",
	"paragraphs": "穷冬急景岂堪论，雪后林花无一存。顾此茫茫伤永日，伴人炉火有馀温。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "即事",
	"paragraphs": "疏梅修竹小斋寒，随分丹铅岁又阑。惭愧劳生付孤注，檐珠层网结千端。",
	"id": "8c17048f-bb0f-3492-830e-ffdab73ad142"
}, {
	"author": "茅于美",
	"title": "七律  已似",
	"paragraphs": "已似亡羊久失途，悬崖绝壁几踟蹰。情依易水悲长吻，心隔银河梦永居。万里胡尘伤逆旅，连城赵璧托流车。长安尘雾凭谁拨，艺海苍茫寄劫馀。",
	"id": "8c17048f-bb0f-3492-830e-ffdab73ad142"
}, {
	"author": "庞俊",
	"title": "古意二首 其一",
	"paragraphs": "明月海上来，照妾空床帷。皎皎弄孤影，夜夜鉴相思。相思千里隔，迢迢贯地脉。愿为芙蓉花，婀娜舞君侧。朝见芙蓉舞，暮见芙蓉萎。颜色非金石，问君归无归。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "古意二首 其二",
	"paragraphs": "漫漫夜何长，幽幽窗未曙。愁人怀故欢，閒庭引孤步。仰视河汉星，盈盈隔天路。落叶满空阶，清风生白露。回身入庭户，宿燕起相语。啾啾一何怨，如怜妾独处。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "田家三首 其一",
	"paragraphs": "种田东山下，亲戚相比庐。隙地种花药，红碧自扶竦。布谷鸣我林，开畦引沟渠。村边飞燕子，陂水泛鸭雏。万物得所适，即此足閒娱。人间有荣辱，不关田舍夫。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "田家三首 其二",
	"paragraphs": "田边多灌木，孟夏枝叶肥。暧暧篱落间，好鸟时来飞。侵晨起蓐食，月光犹在扉。莎鸡鸣墙东，零露沾我衣。穷年任筋力，习苦不言疲。所幸风雨适，聊免寒与饥。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "田家三首 其三",
	"paragraphs": "风吹杨柳树，夕阳入我庐。驱车出柴门，野雀满村墟。里胥行捉人，日夜村前趋。邻翁恬诟谇，唯唯声有馀。我田幸早穫，及时入官租。第令免督责，敢怨虚蓄储。何以自慰劳，斗酒兼园蔬。饮酒复咬蔬，清飙来四隅。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "哀国殇",
	"paragraphs": "黄沙溅血风萧萧，短兵迫斗羞潜逃。伸手摩顶头在地，故鬼啾啾含笑至。山头月昏嗥狐狸，隔林漆炬纷凄凄。荒原夜起悲共语，手提断手东复西。野风吹折白杨树，月明莫望家山路。犹记操戈杀敌多，欲将战绩从人诉。饥肠雷转行不得，忽听前村作寒食。纸灰飞上灵幡颠，群魂争攫叠升肩。谁道穷泉南面乐，但闻主将今高爵。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "时事书愤   二首三月十五日 其一",
	"paragraphs": "一角辽阳蜃气昏，神州破碎不须论。冠裳几见投东海，锁钥何堪寄北门。地险坐愁瓯脱去，天骄直觉单于尊。楼船多少熊罴士，毅魄何由作九原。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "时事书愤   二首三月十五日 其二",
	"paragraphs": "沧海鱼龙九道波，那堪国步更蹉跎。纳缯已恨脂膏尽，被发从知涕泪多。汉使折冲惟割地，鲁阳奋力漫挥戈。天心底事私穷岛，其奈藩篱日撤何。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "江上",
	"paragraphs": "漠漠江云欲散迟，业祠曲港惯寻诗。竹梢铃语春如暝，鬓脚茶烟午更宜。芳草渐深人践处，野梅开到燕归时。碧阑寸寸皆陈迹，每对层楼有所思。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "欲雨",
	"paragraphs": "竹外惊风振，漫漫雨色肥。邻人防漏屋，慈母戒添衣。凉意侵人薄，浓云逐鸟飞。君看如火日，无地觅馀晖。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋夕",
	"paragraphs": "凉影当窗瘦不支，灯如红豆梦如丝。碧阑干外青青月，惯照愁人独倚时。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "薛涛井",
	"paragraphs": "惆怅西风锦水浔，井泉落叶锁秋阴。无情万里桥边月，曾照花间拥髻吟。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "新秋怨",
	"paragraphs": "海月低时碧汉秋，飘残梦雨思悠悠。银床怯睡新捐扇，翠袖禁凉独倚楼。几度乌啼霜欲坠，一庭蛩语夜初幽。人间那得飞灵鹊，为报仙人莫漫愁。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "无题",
	"paragraphs": "花下敲残两耳珰，绝无梦绕郁金梁。碧莲有味尝俱苦，玉藕牵丝引更长。露染柳条蝉鬓绿，秋归草色蝶衣黄。可堪一夜听蛩语，开遍秋阶白海棠。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋闺",
	"paragraphs": "风入湘帘拂鬓丝，又看叶落冷梧枝。流黄霜月怜孤影，惨绿衣裳怯晒时。鸳被秋寒和泪梦，鱼书晚至向灯披。回方欲寄还愁寄，多恐征人感不支。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "已卯二十初度志感",
	"paragraphs": "似水年华取次过，酒樽诗卷意如何。独无数亩携牛角，未厌閒门闭雀罗。物外游嬉兵后少，儿时欢笑梦中多。于今更识东坡误，墨不磨人人自磨。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋柳",
	"paragraphs": "瑟瑟江头减带围，晓风残月酒人稀。金仙掌畔蝉偏咽，玉笛声中雁不飞。长恨飘萍随逝水，最怜雪落满征衣。河桥夜火潇潇雨，剩有宫鸦几点归。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "不寐",
	"paragraphs": "不寐真无赖，愁来欲满衾。一寒秋更艾，三叹夜何深。斗鼠穷攀几，孤鸱饿啸林。窗前有落月，照我十年心。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "九日偕象姚、巨卿诣草堂，会寺驻军不得入，还过城东，饮江上酒楼",
	"paragraphs": "乱世崎岖猎一醉，城南一往更城东。江流劫外凄凉碧，秋在树间寂寞红。病客未须长止酒，寥天无语自张弓。年来扪腹真非易，莫负重阳落手中。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "书事",
	"paragraphs": "一角西南旧辅车，此来共拾劫灰馀。山头庚癸呼犹急，天下疮痍痛未纾。岂有酖人羊叔子，谁为报国蔺相如。一舟胡越风波里，诸将能毋畏简书。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "閒居漫兴",
	"paragraphs": "穷巷污泥独掩门，帘前终岁有苔痕。晚风檐次飘蛛网，初日墙头晒犊裈。饮酒读骚贫未办，卖蛙贩鼠近无能。饭馀美睡兼清梦，梦在桃花世外村。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "亲友多劝学医，心感之而未能，再用前韵作歌一首寄意",
	"paragraphs": "君不见马卿自解鹔鹴裘，呼儿将与酒家楼。君不见市旁踽踽韩伯休，药囊独携谁与游。逸民豪士道不谋，观其穷约均堪忧。谁知辞赋来皇州，一朝待诏倾群侯。韩生逃隐渺难求，神龙首尾云蔽浮。我如一粟尘世留，窃慕两贤高千秋。自顾仆遫非其俦，忽忽对酒日月流。秋声萧萧蟋蟀愁，风落黄叶飞檐头。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "江上四首 其一",
	"paragraphs": "一径冲寒过小桥，劫馀村郭草全凋。百年高阁孤铃在，独自风来语寂寥。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "江上四首 其二",
	"paragraphs": "渔翁疏懒鬓俱华，吹雪鱼肥未要叉。老共鸬鹚争一饱，孤舟蓑笠便成家。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "江上四首 其三",
	"paragraphs": "北风猎猎欲飞沙，树杪炊烟直更斜。几日江干黄叶尽，一枝枝有露栖鸦。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "江上四首 其四",
	"paragraphs": "江上春痕上柳枝，寺门瑟瑟午钟迟。梅根苔活游人少，落叶声中看打碑。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "背郭",
	"paragraphs": "夕阴来远墟，蔼蔼沙头树。仰首星未高，天色若将曙。背郭何萧条，归樵没寒雾。鸟啼工部祠，月明先帝墓。下窥灯火稀，一一戎马处。霸国生杀具，哀歌空所慕。江上东风来，一雁飞南去。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "读剑南诗  以下丁巳吟卷",
	"paragraphs": "石帆露下望关河，试卷渔竿岁月多。湖海元龙虚老去，莺花子美奈愁何。难忘漠北黄榆垒，厌听江南白纻歌。一饱龟堂真得计，却将孤泪湿铜驼。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "仓皇  其一 丁巳三月",
	"paragraphs": "一夜惊弓杜宇号，虚怜战血染春蒿。仓皇漫欲誇身手，便听乘隅唱董逃。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "仓皇  其二 丁巳三月",
	"paragraphs": "只觉芜城赋易哀，颓垣坏壁又蒿莱。摩诃池上黄昏月，未忍分明照劫灰。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "乱后归成都作  六月初二日",
	"paragraphs": "忆昨危城中，林鸟惊不宿。喧喧呼寇至，战火骇满目。有命一鸿毛，弹落如撒菽。谁能救燎原，悲哉石与玉。脱身走北郊，兵气缠溪木。黄埃三十里，喘汗携骨肉。却对城外人，饭罢方饮犊。逢迎说乱离，亦复眉为踧。出险渐以遥，安行无迫促。翻思城中忧，逝将混樵牧。展转寻远亲，自附乌在屋。入门已汗颜，欲语且愧缩。孰知贤主人，延客欢意足。簟枕奉轻软，蔬笋尝甘馥。初得归残魂，乃伤盗劫夺。荒鸱共无眠，月黑啼深竹。郁郁向一旬，宁恨日月速。俄传城中信，兵退止杀戮。即兹谢主人，感激中愈恧。逢途泥泞翻，未厌污裳服。经过瓦砾场，十年宁可复。归来启柴扉，太息神所福。稍出问亲故，室内惊剥啄。相视馀仓皇，泪尽不得哭。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋晴散步偕象姚饮江边酒楼",
	"paragraphs": "脚底悲蛩尽可听，天光过雨尚冥冥。疏林便尔知秋暮，野水差堪照鬓青。欲发狂歌须美酒，莫持清泪对新亭。江边痛饮真良策，聊喜严城得晏扃。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "微雨独游江上作",
	"paragraphs": "江边泥软清无埃，嗈嗈小车如雁来。过桥人稀暗微雨，黄桑蠹叶知谁栽。十年已见海三变，还馀千树依蒿莱。今年怪事那可说，鳞鳞万室嗟寒灰。满城泪雨不救火，但闻齿击惊奔雷。险中脱命真毫发，至今舌在须衔枚。褕衣甘食岂其意，呼酒一祓胸中哀。春游如梦无觅处，得閒乘兴宁徘徊。虽无携手共幽寂，终胜骇汗相喧豗。归来孤吟复谁和，只有蟋蟀鸣城隈。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "晚霁用石湖晚坐韵",
	"paragraphs": "黄叶惊西风，如万蝶飘堕。蓐收诚忍人，摧残愁所过。群鸟岂能救，此罪定谁坐。幽人故多感，小句怯屡课。虚堂自在眠，扪腹百事惰。向晚聊一哦，看月浮半破。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "次韵舒孔昭九日不出之作",
	"paragraphs": "看尽江头夜夜霜，笳声催客下微阳。乍飞白雁能添恨，再过红羊未减狂。君不往游花易落，天犹此醉事难量。风烟岂到寻秋地，且对茫茫一举觞。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "钜卿病中寄诗，依韵赋答",
	"paragraphs": "狼藉江梅无数花，催人愁里送年华。春归知有巢林燕，野战应怜啄肉鸦。寇盗馀生聊自幸，忧幽为疾更须嗟。可堪饭颗相逢处，回首茫茫正未涯。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "忧愤二首 其一",
	"paragraphs": "荒城节物百堪悲，又见春风满兔葵。不独题诗无好语，残宵梦里泣流离。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "忧愤二首 其二",
	"paragraphs": "怨李恩牛各是非，不知持此竟安归。独容措大成痴绝，未信秦亡鹿尚肥。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "次韵孔昭丁巳除夕二首（录一）",
	"paragraphs": "振古同怜岁在蛇，今依醉饱以为家。一尊容有微吟地，万劫犹开未烬花。短景急流竟安住，弥襟孤愤但无哗。祇因觅取鸣驺路，指点凫鸥宿岸沙。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "快雨",
	"paragraphs": "日角峥嵘晚不昏，岂知笛簟有奇温。照池绕树空馀喘，倾海翻江肯见存。乍动凉云风靡竹，更听饥鹊月窥门。快哉此夕谁能共，呼取河星倒酒尊。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "公园晚坐",
	"paragraphs": "蔽径浓阴换眼明，得清凉处月初生。当眉几照秋前醉，负手一为竹下行。更点新茶宜客坐，试搜幽句答虫鸣。流连愈觉成凉味，拚与旁人笑此伧。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "九月三十日江上送秋，寻去年醉处不可得，惘然有作",
	"paragraphs": "荒原秋尽野乌飞，望去千家叶拥扉。酒贱却无狂客醉，雨多翻使菊花稀。疏钟一动摇摇暝，旧事重寻种种非。便有北风酿初雪，江头寒色忽侵衣。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "和彦翘韵",
	"paragraphs": "竹云绵绵吹欲起，瑶姬泪滴蔷薇水。十二碧峰无雁飞，细风摇波平如纸。月抱啼蛄夜夜思，吴刚斧底非前枝。落尽梨花作秋色，笙囊对语绿离离。侵晓桃鬟娇不绾，愁里照多明镜懒。野塘双鸟画屏风，河决可塞愁不遣。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "己未除夕感事，和萝盦、少芗",
	"paragraphs": "落日愁难系，新诗忽起予。信同蠲忿草，肯顾不材樗。惘惘天长醉，悠悠岁易除。一钱吟子美，四壁向相如。呜咽哀孤雁，狰狞笑众狙。胡为思悄悄，只合梦蘧蘧。藩屏何年坏，蓬莱左股虚。駬兵城自誷，钩党酷相屠。不悟萁燃豆，惟忧鼠化鴽。守疆劳祜抗，挟策诩严徐。遂有摸金尉，非无发冢书。妖星缠井络，征路恨崎岖。空应彭亡谶，宁期鲁难纾。治军誇李广，渡水取龙且。扰扰惊传檄，纷纷辍荷锄。可怜饥似虎，岂谓技如驴。乱蜀骄边幅，逃秦走传车。隙成谋李傕，印夺代陈馀。战地收莺粟，纤儿拥隼旟。任人鼾卧榻，本自撞家居。跃马来孙述，联师壮本初。绿林招大盗，白璧致长裾。幕下婵娟舞，军中节钺舒。转粮资煮井，就谷敛烧畬。久戍生虮虱，同居类鼵鵌。忍闻鹬持蚌，但感贼如梳。锦里灰犹黑，遗黎毒遍嘘。燕巢春就树，狗吠夕惊闾。昔闰杨真厄，今来箧免胠。渝歌千帐月，野哭几家墟。割据纡筹策，漂摇叹拮据。游民犹佩犊，治国譬烹鱼。泪眼桑三变，芳辰酒屡疏。堂前歌蟋蟀，海畔避鶢鶋。何可明明掇，聊堪轧轧摅。漏声飘寤寐，烛影照踌躇。觅酒从莲社，看花或笋舆。更栽子猷竹，未乏庾郎蔬。偕隐陶将瞿，躬耕溺伴沮。胸中有佳处，莫羡武陵渔。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "社日北郊展亡姊绣青墓，丧乱以来，人事牵率，盖两岁不至矣",
	"paragraphs": "江风吹泪雁行分，梦里依依尚唤君。陌上行人遮午日，草间新燕啄孤坟。一家骨肉今馀几，十载干戈未忍闻。临去可堪回首望，野桃旋为落纷纷。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "次韵和少襄约饮少城之作",
	"paragraphs": "褦襶触热将安之，荷花窥客循墙走。泼眼浓阴竹深处，如鱼得水兽得薮。饼师炊饼也宜人，一嚼且救饥肠吼。入林敷坐恣谈谑，聊以疏狂喻诸友。花南花北劝提壶，髡当此时可数斗。眼前浩劫归酩酊，世本无纲宁问纽。却逢吾子说乱离，令我低回为之久。年来又见海扬尘，那信朱颜非老丑。四郊多垒谁当耻，两肩扛喙吾何有。志士岂惟六太息，盗蹠居然三不朽。只应健者在蓬蒿，食豕如人肘生柳。嵚崎历落几馀子，慷慨悲歌纵屠狗。何况我辈一闲物，天地豢养仍用酒。对花溅泪古犹今，看俗掉头唯还否。人生乐耳舌尚存，愧无好语当琼玖。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋感二首 其一",
	"paragraphs": "秋从林际归，万叶堕黄茂。草虫助之鸣，切切近寒甃。我静物愈动，四顾但眉绉。独此海棠花，破块拥孤秀。窈窕城可哀，繁霜宁汝宥。非天不厥杀，蓐收功未就。兰蕙一萧绦，已矣且自救。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋感二首 其二",
	"paragraphs": "西风吹血腥，扰扰尘暗昼。危城蓄众哀，亡国喜私斗。遂令一世民，日日游羿彀。盗蹠亦有道，侧目孰敢诟。壮士尽苍生，有虱在其胄。悲哉掷万骨，与人作贵富。坐思冯道语，佛出那得救。酒薄幸可醉，不饮奈心疚。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "赠煦中，即用其秋夜遣怀韵",
	"paragraphs": "秋风吹发欲星星，负米娱亲日在庭。得饱且安三径僻，论文一往七年零。漫漫长夜何时旦，脉脉孤灯有味青。明日重阳故堪惜，黄花是处满罂瓶。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "九日集枕江楼作",
	"paragraphs": "溪路冲泥过，江楼唤酒来。安知城里事，自拂槛前灰。澹日寒初好，长波去不回。黄花最无赖，犹傍战场开。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "呈尧老",
	"paragraphs": "饥来驱作九秋蓬，相望江山惨淡中。残夜公真似孤月，劳生我亦值西风。浣花溪上诗仍在，野史亭前事岂同。剩向泪边搜蠹简，老还乡国胜坡翁。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "岁暮感怀",
	"paragraphs": "一年世事多于发，廿载童心渐欲灰。梦梦定为天所弃，悠悠谁信国无才。点衣薄霰不成雪，出屋高枝初见梅。并与岁寒添酒料，可堪忧病却深杯。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "得香宋先生书却寄（ 以下辛酉吟草）",
	"paragraphs": "江春尽力转蒿蓬，梦里峨眉堕眼中。吹雪可堪逼惊蛰，厌兵只合触屏风。更看朝士贞元几，犹听遗音正始同。我自洗心附图派，但忧无语近涪翁。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "酬和清",
	"paragraphs": "昔闻壮士耻为儒，贫病惊看事事疏。摩眼寡欢愁酒绿，照颜非老愧人朱。浮云扰扰方成狗，穷鸟栖栖又引雏。未可与君论得失，花前今作直身无。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "城南春晚作",
	"paragraphs": "荼蘼风小柳烟寒，城上春阴一解颜。照树池塘吹绿满，压篮樱笋趁墟还。愁中佳日堂堂尽，物外孤云望望閒。宁与诗家矜刻意，手遮病眼乱红间。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "卧病雨中，象姚、巨卿两兄晨夕过存，赋呈一律",
	"paragraphs": "愁看屋漏日留痕，众绿当檐鹊自喧。六月帘栊秋气足，十年风雨故人存。冲泥得得能穿屐，止酒悠悠耐闭门。我比襄阳宁有似，不才多病倘同论。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "赠刘见心",
	"paragraphs": "花市谈诗岁又更，泊然韦布世无营。一身端与饥寒敌，此事宁须口舌争。得酒浇肠聊送日，爱书入骨可忘兵。江山急劫春仍好，何地容人共短檠。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "奉和香宋先生大佛寺之作",
	"paragraphs": "溪行又抚柳摇金，简似荆公在定林。一片残阳歌哭地，百年孤棹去来心。山真恋客长寻梦，酒可为乡不自今。大佛江头耐坚坐，更听林壑满清音。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "香宋先生堂成，道贺 其一",
	"paragraphs": "不居京洛不江湖，头白归来办一区。即此岂关稽古力，异时应写浣花图。种松计悫十年外，过酒墙低五版无。更补吟边二分竹，迎风新绿日扶疏。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "香宋先生堂成，道贺 其二",
	"paragraphs": "眼前突兀总沧桑，茅把聊寻马队傍。洗耳俗喧西第颂，曲肱老爱北窗凉。卅年路已归行卷，四海人看有此堂。花木欣欣榜香宋，黄巾还识郑公乡。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "九日丞相祠堂作",
	"paragraphs": "陌草秋晴二里强，眼中祠树饱新霜。昭昭白日英雄尽，漠漠西风栋宇荒。国乱命全能几士，意多世短又重阳。锦安路绕今犹昔，回首层城画角长。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "早过苏坡桥，写道傍风物",
	"paragraphs": "十月沿江草夺青，家家饭熟似承平。柴车即路自閒意，茅屋读书非恶声。疏木临流虫叶泛，浮萍黏块石矼成。草堂更在霜浓处，黄竹萧萧冻雀鸣。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "除夜赋呈山公",
	"paragraphs": "一年收拾总无聊，吹面东风酒渐消。诗祭懒随名士鲫，志纷欲问丈人蜩。雁边兵气惊春早，灯畔儿时觉梦遥。漫向西窗数寒漏，严城花冷夜寥寥。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "人日雨中",
	"paragraphs": "江柳微黄忆草堂，女墙隔雨屹相望。闭门人日羞宜酒，向晚梅花要洗妆。战后市声收浩浩，醉中春物渐昌昌。高楼豁眼应无分，不是芳时已断肠。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "上元再次山公韵寄怀香宋翁荣州",
	"paragraphs": "花发高斋清昼香，悬知落笔映窗光。放翁老卜龟堂隐，蒙叟閒看蜗角忙。巢燕只今无静木，扶鸠何处踏春阳。山城此日逢佳节，浊酒频浇百怪肠。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "送人往天彭山中",
	"paragraphs": "百里易为别，褰裳今薄游。春风众壑绿，深樾万鹃愁。地瘠惟资炭，民疲有佩牛。还闻此清暑，海客在峰头。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "呈铅山和尚",
	"paragraphs": "濯锦江边白版门，帘前终岁古苔昏。未知春水干卿事，愁说香巢扫旧痕。浊酒有时能化泪，夕阳何处不消魂。有情多是栖栖者，欲向深公探道根。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "春日东城登望作",
	"paragraphs": "吹角戍楼晚，微茫野色连。煖风闻布谷，晴霭见龙泉。百战山应烬，初耕绿已烟。春心共时事，吟望转凄然。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "菊叹",
	"paragraphs": "夏正纪菊荣，世降种弥繁。秋深历场圃，众色何斓斑。同心而异貌，所贵俱耐寒。苟无贞亮节，桃李亦已妍。茁英濯风露，托根悦邱樊。奈何山泽姿，乃辱阛肆间。雕阑列盆盎，华灯曜游观。氛恶气又嚣，萼跗从凋残。岂伊霜霰威，空叹兰蕙燔。何如原上草，犹得依榛菅。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "瑮子",
	"paragraphs": "瑮子二岁馀，牙牙日以大。鸡鸣索母起，已复喧内外。日长强不寝，时欲骑人背。又好系竹马，向母索裙带。往往为曼歌，其辞莫能解。何时如我长，抚顶为一慨。人生逢百罹，乐与天属对。乃知舐犊情，正尔良可爱。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "九日游故藩宫上山，次韵奉答哲生",
	"paragraphs": "又从冷处看重阳，笳角尊前有万方。袖手只堪延野趣，振衣何地不高岗。荒荒夜路天初大，落落鸥群世已忘。年少承平定谁是，故宫烟柳漫回肠。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "桂湖杂诗十二首（录四） 其一",
	"paragraphs": "行似蜗牛常戴屋，閒如鸥鸟不惊尘。一竿临水非关钓，知是蒲江放鸭人。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "桂湖杂诗十二首（录四） 其二",
	"paragraphs": "绿云无缝种芙蕖，香喷虬枝二百株。坐我画中还著眼，秋风一角剪西湖。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "桂湖杂诗十二首（录四） 其三",
	"paragraphs": "三十年来此夜无，酒醒应是月生初。定知魂梦薰香透，一勺东湖总不如。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "桂湖杂诗十二首（录四） 其四",
	"paragraphs": "湖楼三日雨阴晴，饱听跳珠叶叶声。只欠桂丛一宵月，吹香洒雪送人行。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "香宋先生写山题寄，次韵奉酬",
	"paragraphs": "乱后初多艺，窗晴山有无。酒肠出芒角，松色照樵苏。秃管驱霜入，长镵托命孤。荒寒因避俗，真作野翁娱。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "题《湘绮楼》集，和香宋先生",
	"paragraphs": "八代波澜阔，三巴疏凿长。至今馀霸气，终自作残阳。奇事归方朔，高名撼孝章。芳华未应歇，湘水日凄凉。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "傅家坝浅山",
	"paragraphs": "荒茆丛竹有人居，滴落层岩画不如。男出耕山女编笠，田翁身是四朝馀。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "王渡",
	"paragraphs": "颇黎江作颇黎亮，眉州山如眉黛斜。半亩榕阴一河水，郎若泊船来吃茶。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "清音阁",
	"paragraphs": "竹梢阁子瞰龙飞，万古惊湍绿四围。欲看千山鳞甲动，清钟那得一声微。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "阎王蹁（同音代替，字库无土字偏旁）",
	"paragraphs": "笠际阴崖上界通，树如奇鬼瀑如虹。霞光忽敛奇峰失，知是前山白雨中。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "洗象池",
	"paragraphs": "浪涌千峰入渺茫，风来绝壑药苗香。沉沉玉宇高寒地，大月如轮出上方。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "洪椿坪阻雨",
	"paragraphs": "寒藤古木晓烟愁，过眼晴岚幂幂收。自换袷衣云表立，千岩泉吼一坪秋。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "换岁",
	"paragraphs": "换岁翻惊叹世心，枕边爆竹巷深深。寿陵馀子行何妙，夷甫诸人陆遂沉。聊趁花间谋暂醉，莫教日暮误轻阴。愿君块垒洗却尽，一试春郊浩荡吟。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "饭馀",
	"paragraphs": "饭馀乘兴一相求，褦襶还成寂寞游。急问村醪纾小极，只须凉雨作新秋。微风草径雌雄蝶，落日桤阴子母牛。濯足闸头君识否，田头活水是清流。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "早春晴日，炳英、屺甫、屺怀见过，遂登西城，吟望有作",
	"paragraphs": "帘栊迟日转芳风，花在邻墙笑语中。薄酒也教留客醉，淡怀端为说诗浓。孤城势陷山难吐，一雪春回麦渐丰。目力无多还共惜，底须高处送归鸿。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "夔州",
	"paragraphs": "江远树微微，天青一鹭飞。塔移知县异，峰合似重围。触热难禁酒，长征未浣衣。瀼西无处觅，卷幔对斜晖。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "巫山",
	"paragraphs": "蘋末凉飔转，停舟三峡长。偶吟神女庙，渐入楚人乡。猿路穿云黑，蛟宫喷沫黄。眠深独无梦，今夕宿高塘。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋晚奉怀山腴先生苏州三首（录二） 其一",
	"paragraphs": "垂帷不制胜，吕姥倚萧娘。寇至曾当去，临流孔亦伤。暮年还草草，秋色正苍苍。眼底南朝迹，江山遍夕阳。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋晚奉怀山腴先生苏州三首（录二） 其二",
	"paragraphs": "战地黄花发，愁时白雁声。登高翻坐雨，避寇岂逃名。吴市千年事，秋风一月程。客怀多所触，凭寄短长行。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "和香宋先生韵三首（录二） 其一",
	"paragraphs": "手障街尘响钿车，争如醉耳万松哗。春愁已困扶头酒，恶谶方忧照鬓花。陶令柳才忘魏晋，杜陵诗每简咸华。时危苦念田居好，梦到青山郭外斜。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "和香宋先生韵三首（录二） 其二",
	"paragraphs": "投老生涯薄笨车，山深差避羽书哗。一牛鸣地游藜杖，百舌声中过柳花。偶写田园怀祖企，未应儿女废张华。欲愁三月胡沙满，梦绕天街上下斜。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "野店",
	"paragraphs": "茅斋少城今几秋，近郭无山无可游。花潭草堂春事尽，惟睹禾黍青油油。闭门盛夏或来告，得少佳趣非远求。石笋街头一转屐，循北二里篁竹幽。稻田忽飞延颈鹭，芦埼时过浮鼻牛。乃知踏步有去处，苦惜芒鞋真拘囚。茶棚虽小信得地，髣髴舴艋横中流。吟诗更忆孟城口，迎凉差同丈八沟。小旗翩翩题野店，旷朗颇觉名实侔。游人共爱一河水，戓弈或茗或垂钩。羹鱼饭稻亦易了，招手笑与屠沽谋。酒酣气振谈始剧，军歌如闻城者讴。年来觅句厌苦语，一扫群盗删穷愁。季鹰及时一杯酒，岂与风景忧神州。君看此水何清浊，濯足濯缨随所投。但当提壶勤过此，坚坐好送烛龙遒。更携孺人挈稚子，散漫洲渚如凫鸥。惜哉儿时不可再，水嬉难与津人泅。夕阳欲没蝉逾噪，酒徒渐去鸦还留。披衣结袜且归矣，凉风宰树鸣啾啾。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "除夕醉中作",
	"paragraphs": "巷柳看看绿上枝，帘灯红处漏声迟。薜萝俭岁愁中过，芒角空肠酒后思。多垒四郊还此夜，逮亲三釜更何期。情怀作恶轻佳节，懒写宜春帖子词。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "人日过草堂为伤兵所据，不得坐而还",
	"paragraphs": "饭了循墙树影移，晴云唤客出郊迟。邻非兵入宅何有，沙碧竹寒春未宜。亭角遂荒经岁酒，檐端空拂断肠枝。醉人游女方争席，胡不归休食蛤蜊。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "嘉州绝句四首 其一",
	"paragraphs": "城上鸦啼声绝悲，行人障袂暮何之。青山满眼崦嵫色，知否残阳欲堕时。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "嘉州绝句四首 其二",
	"paragraphs": "两溪无风浪自粗，一鬟罗翠展新图。江潭轻命诗人例，政爱乌尤似小姑。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "嘉州绝句四首 其三",
	"paragraphs": "屋多人少碧云层，运水搬柴老尚能。一种痴眉覆騃眼，便呼雾窟六朝僧。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "嘉州绝句四首 其四",
	"paragraphs": "雨晴饥鹭满林中，缩颈相看茄下空。园里鱼暇能几许，不辞铩羽铁丝笼。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "次韵奉酬香宋先生乌尤见赠之作",
	"paragraphs": "篙眼蜂窝水一方，寺藏修竹晚知凉。古台爽挹灵山翠，小盏谈倾药酒香。善谑汀茫留故事，梦寻月落感空梁。同龛弥勒忘言久，太息还劳送少章。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "悲怀六首  其一 丁丑夏",
	"paragraphs": "泪眼送朝昏，空床那复寐。苦悲泉下人，舍我岂其意。顾君已肠断，绕室况群稚。辛勤营一廛，属纩得斯地。翻思婉娈情，何尝为贫累。一一蓼与荼，回味在胸次。理遣言已虚，命穷身似寄。惨惨难具陈，区区不我畀。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "悲怀六首  其二 丁丑夏",
	"paragraphs": "榻前握手际，至痛宁在言。神清看愈伤，涕出强复吞。俄闻剥啄呼，且喜医在门。围灯理药裹，浑舍何喧喧。尚想携手欢，春场花正繁。忽忽共牢食，悠悠同穴恩。此事岂剧迫，怵惕惊我魂。春宵恋秋夕，卧席何由温。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "悲怀六首  其三 丁丑夏",
	"paragraphs": "花落一何速，药行一何迟。病枕度春风，铅黛久不施。揽镜有馀呻，凭几无展眉。犹存爱花性，悦此瓶兰枝。客来慰勿药，婢憨誇进糜。沈绵复沈绵，中寝心然疑。今朝事大定，泪尽肝自摧。漆棺是底物，赫然当我楣。徒为人所怜，儿女多何为。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "悲怀六首  其四 丁丑夏",
	"paragraphs": "窀穸忽已毕，蓄泪期一纵。遗像好眸子，视我凄欲动。我如失群雁，鸣悲故创痛。子为作蛹蚕，茧成身剧送。拊膺当告谁，倦枕苦无梦。吞声傍妆台，甘受达士讽。当时画眉笔，今作写哀用。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "悲怀六首  其五 丁丑夏",
	"paragraphs": "平生喜朝卧，罕闻晨乌啼。酒醒今独起，始唤登坛鸡。夜雨湿新冢，草发冢间泥。路滑胆又弱，孤魂正凄凄。惟人与鸟兽，其死岂同迷。蒙叟有概然，吁嗟物可齐。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "悲怀六首  其六 丁丑夏",
	"paragraphs": "我虽好诗篇，悲伤固无取。悼亡肇潘岳，语工事弥苦。古人盖多此，检箧始欲睹。慰情何必尔，冤抑或代吐。入室望几砚，幸未移故处。空瓶无复花，哀哉奈何许。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "宿苏波桥感赋为兰仪营葬地",
	"paragraphs": "路宿城南十里游，好春如梦泪难收。青泥坊底将雏燕，绿树村边唤妇鸠。同穴便期原上土，残灯新白夜来头。花开绣陌衣香满，晴日携行尚忆不。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "百花潭感旧次炯若韵",
	"paragraphs": "每过城南一怆神，朝来垂醒梦疑真。随身粉镜留馀馥，宿草荒阡畏战尘。兵气乍回芦雁只，酒波宁洗蓼虫辛。春天对泣俱无赖，负戴何年作幸民。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "元夜无月",
	"paragraphs": "已判芳辰过，初怜斗室宽。劫灰留旧俗，今夕是春寒。酒薄支风劲，灯疏替月难。承平市箫鼓，恻恻廿年看。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "城南六首 其一",
	"paragraphs": "雨晴新燕拂江城，桥下春波失鬓青。剩就花前对娇女，百年肠断此清明。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "城南六首 其二",
	"paragraphs": "花吟茗坐小徘徊，只拟乘閒独自来。驻屐微香还忍泪，雪芽零落为谁开。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "城南六首 其三",
	"paragraphs": "花市无花觚不觚，道人犹诧旧玄都。旗亭尽有销魂客，还忆遨头故事无。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "城南六首 其四",
	"paragraphs": "不论铁石并僧繇，长物荒残客自收。也比东京相国寺，夕阳红入靖康愁。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "城南六首 其五",
	"paragraphs": "明日阴晴定未知，轻衫半臂晚相宜。郭家车子斜阳外，只乞啼鹃驻少时。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "城南六首 其六",
	"paragraphs": "酒罢新亭草眏沙，萋萋今日隔天涯。春风有泪无挥处，溪柳髡枝看到花。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "久雨两首（录一）",
	"paragraphs": "雨里江楼夜，一灯幽更明。新荷宜脆打，晚簟爱凉生。梦误江船听，愁防江水平。数州兼万室，观涨若为情。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "苏桥五首（录三） 其一",
	"paragraphs": "古人戒作俑，今人尚制器。贪嗔极机变，岂惮殄人类。自从徙都来，岷峨缠兵气。况闻渝城炸，冤酷实可畏。土焦金石流，宁论眢井避。成都既累卵，不去定何谓。苏桥妻所霾，十口今大庇。篱落闻呼灯，乍洗蓬蒿翳。歌哭一徘徊，儿女时嬉戏。庶几冥漠感，悲欣对含睇。世乱减心哀，幽明奚二致。沈思兔爰篇，端羡同穴寐。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "苏桥五首（录三） 其二",
	"paragraphs": "移居必损物，撞坏非纤儿。三迁理则穷，鄙谚良可思。贫家虽四壁，堆眼愁累累。粟瓶杂齑瓮，在用无腐奇。家具少于车，翻怪寒郊诗。破箧千百册，勿令一简遗。捆载讶邻里，照耀作门楣。鸡栖豚栅间，坐拥聊自怡。遂同负屋行，蜗牛真吾师。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "苏桥五首（录三） 其三",
	"paragraphs": "无田食破砚，我生本漂梗。汶汶三十年，一饱百不省。忽焉遭世变，不得恋闾井。曾无五亩耕，孰敢望二顷。区区营茅把，急就岂幽屏。沟桤幸旧栽，畦菊喜新颖。阶前小红翠，强复弄晴影。陶公亦有言，心远无人境。时往故人书，遥意快一领。为君劝长星，举杯良夜永。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "河湾视山公村居",
	"paragraphs": "蝉边溪树鹭边村，稻熟家家过雨痕。高睨大谈良有以，度阡越陌一相存。看云诗句休倾泪，种菜英雄各闭门。尚听樵夫论王道，秋怀郁郁若为宣。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "寄少咸",
	"paragraphs": "淅米矛头苦办炊，石壕村远寄书迟。飞鸢跕跕真何物，胡马骎骎又一时。衔阙口中人易老，牵船岸上客何之。桃源只在深杯里，醉里犹攒万国眉。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "得山腴书却寄",
	"paragraphs": "眼乱榴红鬓失青，故人消息叹劳形。垂垂瓶钵留还去，草草蒲觞醉又醒。谁与林宗支大厦，直忧周顗少新亭。珠帘月白谁能赏，翻索茅檐暗雨听。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "闻警次清寂韵二首 其一",
	"paragraphs": "自罢夷陵戍，两川嗟劫灰。胡行争鬼速，卵势压山回。何限冤魂哭，无情冷月来。秋风高酒价，荷锸几人埋。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "闻警次清寂韵二首 其二",
	"paragraphs": "烽息暝鸦归，秋来城郭非。羽传何处捷，人走一年围。碾屋声偏大，搴旗影独稀。苦遭此物聒，无计掩岩扉。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "辛巳除日大雪",
	"paragraphs": "涉春未浃旬，拂眼淡黄柳。同云气转严，蔌蔌动林薮。茅檐忽堆絮，欢自孩幼口。衾寒起我早，拥项履畦亩。念从避兵来，三岁狎园叟。冬阳恒作沴，烟邑困菘韭。负暄讵不乐，迫此升与斗。伟哉造化力，活汝一翻手。玉戏连三日，岂惮罄所有。降祥知悔过，粉饰到瓮牗。愿催恶岁徂，爆竹洒琼玖。老矣无可说，宁辞最后酒。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "壬午元日雪中作",
	"paragraphs": "二十年来无此雪，朱门冻骨共春寒。应妨钿毂行裙溅，祇办茅檐缩袖观。雁鹜馀粮吾道贬，龙蛇换岁故交残。五洲烽火今何日，漫作银河洗甲看。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "癸未元日小雨，和培甫",
	"paragraphs": "篱头见灯影，犹有贺年人。小极无妨醉，馀寒尚勒春。天应怕花早，雨亦逐时新。试取吟梅笔，临风谱喜神。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "题董寿平画册四首（录二）  其一 甲申秋",
	"paragraphs": "扇间十里费安排，谁见黄山雨后佳。松下看云须着我，不辞苍藓渍青鞋。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "题董寿平画册四首（录二）  其二 甲申秋",
	"paragraphs": "冷蕊疏枝得暂看，两京千树几烧残。眼明愁忆孤山路，细雨归鸿无限寒。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "少城六先生祠梅树，殆百年物，花时尝与诸人相羊其下，山公有诗，丧乱以来，颇有逝者，而梅亦被斫，顷承出示思旧之作，依韵率和    乙酉人日",
	"paragraphs": "等閒游目在邻祠，恻恻春寒被酒时。叹逝先逃蹈东海，避兵翻苦卜西枝。十年几换看花伴，万事犹存刻烛诗。人物渺然坊巷改，梦寻残萼泪同吹。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "纪潦三首 其一",
	"paragraphs": "稻熟雨连月，贫农翻昼眠。作灾如有物，得饱尚疑天。野哭粮栖亩，篱头客系船。吾庐一蓬艇，摇影暮滩边。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "纪潦三首 其二",
	"paragraphs": "屋漏消残暑，云横败夕阳。淫淫蜗上壁，寂寂蚓升堂。侧足沈昏垫，开轩接混茫。腐儒残帙在，重检仲舒方。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "纪潦三首 其三",
	"paragraphs": "禹域方收地，尧年奈决河。漏天谁自昔，洗甲底须多。野哭疮痍遍，邮梁道路讹。鹁鸪最无赖，旦晚在庭柯。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "丙戌暮春，香宋师来此看花，赋呈一首",
	"paragraphs": "鬓霜四海少人同，历乱莺花瞥眼空。未信东风真似虎，祇应老子尚犹龙。心怜坏劫三千界，眉秀春峦六一翁。还与刘郎心事别，并无葵麦夕阳中。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "哭香宋师三首 （录二） 其一",
	"paragraphs": "秋鬓门生泪，今随槁叶零。横流文武尽，高咏鬼神听。寂寞王官谷，丛残野史亭。如何迟暮眼，犹为阿蒙青。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "哭香宋师三首 （录二） 其二",
	"paragraphs": "抱山虽可老，奈此岁寒何。忍听洲中雁，愁牵屋上萝。饰巾馀事毕，吹角死声多。翻想招魂地，凌云一笑过。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "阅报作",
	"paragraphs": "笳角关山雪涕长，芦沟汉月尚苍苍。中原光复悲家祭，野老潜行吊国殇。守死王罴拼卧道，迫降朱序傥还乡。抗兵哀者由来事，拭眼徐淮古战场。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "送君",
	"paragraphs": "送君自崖返，出峡路无难。具尽蜀中好，应同桑下看。树人空有计，抱器独知残。海水飞飞急，何方著幼安。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "辛亥革命五十周年纪念，赋此志感（录一）",
	"paragraphs": "五十年来事，蓬蒿战血深。匹夫身有责，大盗迹相寻。不救赪鲂毁，翻经虏马临。英雄师未捷，休遣泪沾襟。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "秋夜梦清寂翁，凄然有作二首（录一）",
	"paragraphs": "末褉忘年愧不才，白头歌哭暗相哀。从知老健留秋热，谁共冥搜拨死灰。杜曲白杨耆旧换，秦州黑塞梦魂来。江山文藻都消歇，忍折霜华荐夜台。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "霜鬓",
	"paragraphs": "霜鬓眉山四海知，遥遥千载接襟期。小儿造化岂能苦，老子婆娑当有时。中圣酒清杯泛绿，催诗云黑雨飘丝。而今乌合人谁识，《易》在床头叔不痴。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "齐天乐",
	"paragraphs": "酒人燕市相逢处，秋清俊游酣畅。蜡屐乘春，征衣浣雨，来认桤林弥望。啼鹃度响。过卓女垆前，累君惆怅。草草莺花，梦梁莫作旧京想。空舲怨谣费泪，送猿声两岸，孤棹西上。蜀纸裁书，巴弦按拍，为报行人无恙。凭栏意广。傍鼓角严城，夜占天象。月没参横，少微星最朗。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "扫花游   清明和少滨用片玉韵",
	"paragraphs": "好春过却，又谢了酴醾，绮怀酸楚。鬓丝换缕。照池塘涨绿，粉棉歇舞。酒醒天涯，倦枕高楼卧雨。唤人去。听格磔怨禽，声在何处。词赋空自许。对画扇青山，梦中归路。翠芹荐俎。倩烧春劝客，暂宽襟素。送日琴书，玉貌危城未苦。小留伫。看西征、竞催金鼓。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "翠楼吟",
	"paragraphs": "竹径留人，苔栏语雀，春阴护花新赐。风铃喧更寂，款归客、一楼清吹。江城寒峙。正燕幕移巢，龙泉愁翠。嗟崇丽。几时尊前，论文还细。刬地。无赖东风，搅乱花如雪，漫天狂戏。故园芧栋在，梦三亩、桑麻邻里。羌村情味。定雨涤征尘，林消兵气。苍松外。老樵閒倚，北山云霁。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "减字木兰花",
	"paragraphs": "汉家陵阙，惟有秦时馀片月。泪尽关山，留得凄凉宝剑篇。前身青兕，问讯廉颇今老矣。旧句摩挲，家祭何时告两河。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "百字令 题季吾和白石诗卷",
	"paragraphs": "檐花索笑，坐高寒窗户，支颐慵起。残照关河商去住，酒醒埋忧无计。乔木言兵，空城吹角，何似淳熙世。悠然怀古，野云回望天际。惘惘梦里丹山，吟边绿鬓，一镜供蕉萃。良酝兵厨聊可恋，身自不关朝市。与泪为缘，将金掷牝，还理痴人事。箫声如怨，小红愁损眉翠。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "台城路 前蜀主王建永陵 壬午",
	"paragraphs": "眼中残霸西郊路，宣华梦空铜辇。儒有操椎，郎能发冢，零落玉凫金盌。年年麦饭。问苔卧麒麟，遗民谁见。砍尽冬青，野台月黑饿鸱怨。匆匆十国换了，夕阳禾黍地，梼杌徵遍。草昧英雄，寻常巷陌，争似惠陵遗殿。灵旗暮捲。走伏腊村翁，尚馀芳荐。太息侵堧，瓦旁苍鼠窜。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "水龙吟",
	"paragraphs": "霜林绛叶无多，雨声何苦争先坠。潇潇飒飒，将飞又歇，骤添寒意，雁过斋荒，恐凄簟冷，助成憔悴。只故人甚处，西窗烛灺，浑不是，年时味。蘋末鲤鱼风起，隔红楼飘灯归未。江南江北，销魂都在，吴娘曲里。滴柳连昌，淋铃蜀道，几人无寐。奈杜陵今夜，重茅捲后，下吾庐泪。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "高阳台",
	"paragraphs": "筝馆栖尘，毬场拥叶，劫余园柳还青。倦侣呼尊，饯秋犹是旗亭。钩帘都盼斜阳好，甚霜风、画出芜城。暗低徊，白马黄衫，年少承平。桥边日者还知否，隔浮云试问，明日阴晴。饮罢无归，销魂何必离情。城南十里鸥飞处，指菰芦、叶叶商声。便安排，草屩捞虾，足了平生。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "木兰花慢",
	"paragraphs": "傍青烽望远，乱云外、故人稀。似海燕漂零，荒椽愁寄，残社须归。征衣。对花溅泪，梦羌村、何地浣尘缁。眼暗黄垆旧影，鬓添明镜新丝。峨眉。多事买筇枝。山鹤怪眠迟。剩灯床乱帙，礼堂谁写，穗帐空披。凄凄。一棺水驿，费侯芭、双袖万行啼。魂断平羌月冷，夜深来鉴虚帷。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "百字令 书香港近事，辛巳冬作",
	"paragraphs": "蓬莱左股，捲红桑脱叶，今年寒早。目断石壕村畔客，短褐天吴颠倒。蜃市鲛绡，柘枝蛮鼓，绊定鸱夷棹。海烽何处，酒徒历历洲岛。最苦乌柏霜啼，催人冒暗，残烛吹笙道。妒煞云端闻犬吠，袅袅胡衫狸帽。八表同昏，三桥未隔，休恨珠宫渺。明朝骑马，淡蛾还斗新扫。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "三姝媚",
	"paragraphs": "江山啼鴂过。傍东园重拈，表春馀朵。侧帽幽坊，负旧狂能记，酒垆閒卧。锦瑟华年，心事称、十分梳裹。有限春宵，吹絮阑干，战尘休涴。帘罅深深灯火。又月地云阶，送人无那。泪溅花繁，黯翠眉慵唱，念家山破。满地沧波，待见个、鸱夷归舸。惯对愁鸳无语，沙鸥似我。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "三姝媚",
	"paragraphs": "笼街幽树好。映花前单衣，酒痕多少。步屧随芳，渐堕红无地，缀枝梅小。坐暝灯帘，惊顾影、倾城妖娆。拥髻何心，犹记旗亭，冶春残稿。香絮天涯飞早。看拆到鞦韆，簸钱声悄。柳下房栊，怕晓莺啼处，倦魂偏绕。梦湿行云，吹几度、汀州烟草。怅望东阑娇雪，清明过了。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "摸鱼子 渌波春远图，为沈渻庵悫题，壬午",
	"paragraphs": "渺微波、酒醒天涯，消魂分付南浦。游丝落絮吹都遍，唯有怨红无主。桃叶渡。记艇子穿花，别有留春处。词仙漫赋。换高柳凉蝉，情人不见，谁听断肠句。湔裙水，曾照翩鸿几度。涉江那复情绪。茶烟禅榻无归路，丝竹中年良苦。愁不语。甚漠漠春风，散尽閒鸥鹭。五湖何许。算权作量珠，鸱夷一舸，赢取画中住。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "高阳台",
	"paragraphs": "醉总无名，愁惟有骨，举杯刚制应难。吹鬓微霜，诗成锦瑟谁笺。河桥酒幔留人处，对沧波、閒送流年。莫凄然，南渡衣冠，北望关山。高楼别有斯文感，早登丘无女，临水闻鹃。憕畔吟声，男儿虫是堪怜。家乡作客君知否，枕幽单、惯得孤眠。更消他，一曲青琴，掩抑弦弦。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "祝英台近 题沈紫曼祖棻《涉江词》",
	"paragraphs": "掩银屏，消粉盝，黯无绪。十载江关，谙尽避兵苦。天涯何处秦楼，蔫红病绿，争得似、年时钗股。锦城住。了笼竹桤林，吟边几风雨。唱遍旗亭，凄凄断肠句。谁怜憎命文章，钿车罗帕，都付与痴儿騃女。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "霜花腴",
	"paragraphs": "泪边荐菊，有古人当年，不尽苍凉。轻命危阑，忘怀村酒，凭浇芒角枯肠。草堂径荒。听点兵、占断秋场。漫魂消，旧赏林亭，喜无风雨治游忙。砧杵万家愁处，又空滩战舰，暗老啼螀。欹帽伤高，捲帘吟瘦，相逢南雁成行。怨谣自长。照翠尊、终恋残阳。渺青山、鹘没天低，几人悲故乡。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "水龙吟",
	"paragraphs": "涨林兵气销残，换年箫鼓郊扉悄。竹桤斜水，鸡豚小市，惯欹衰帽。汉腊依稀，众雏烂漫，梦华空好。甚夷歌野哭，钟鸣漏尽，都不放、春声到。牢落无心卜镜，耿南枝、背人红早。映帘灯火，一回照影，一回人老。綵胜羞簪，屠苏后饮，是何怀抱。算今宵几辈，葡萄美酒，卧沙场笑。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "蝶恋花 其一",
	"paragraphs": "蜜炬围春帘不卷。依旧东风，款款飞双燕。看煞羊车人婉娈，熟人却是初相见。入手翠尊休待劝。不道中年，争信春宵短。叠鼓垂灯新句练，落梅天气深深院。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "蝶恋花 其二",
	"paragraphs": "恼乱春情空省记。不怕春来，只怕春归易。遥夜乌啼骄未睡，香篝替护寒衾翠。薄醉惺忪还问字。银烛幽窗，暗识深深意。平日酒悲无遣计，为君强忍人前泪。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "蝶恋花 其三",
	"paragraphs": "梁燕飞飞来又去。竹路荷风，记取相携处。半臂微凉心最许，人生难得秋前雨。棚底茶烟生细缕。下九初三，那有閒情绪。奈得短亭谁定误，无端恼煞西园路。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "蝶恋花 其四",
	"paragraphs": "携手中园灯色晚。款语花前，尚惜花阴浅。明月不辞相送远，望中贝阙清光满。街鼓凉声人欲断。易散难逢，最是秋宵短。偎近云鬟香雾乱，袜尘拼取明朝换。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "蝶恋花 其五",
	"paragraphs": "霜叶枝头吹渐尽。次第寒花，依旧香成阵。秋病春醒常是困，眉痕总带年时恨。钿约钗盟休更问。惯讳相思，那寄青鸾信。月影穿窗珠寸寸，悠悠人远蓬山近。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "念奴娇",
	"paragraphs": "酒旗风影，送燕脂井畔，丽华擒虎。漠漠车尘人散后，乍见凌波愁步。瘦不关秋，娇如倚病，萍梗知人苦。蔷薇易落，楚宫多少风雨。休恨蓬鬓惊沙，锦江如锦，还忆横塘否。瞥眼桃花红溅泪，便认刘郎前度。香絮横吹，长条争挽，莫妒垂杨妩。天涯沦落，拨弦心事能语。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "虞美人",
	"paragraphs": "口脂风度春无价，有分沾罗帕。等闲肯出郁金堂，何况清吭特地断人肠。淡蛾多态娉婷影，有意偎人近。几时回雁过妆楼。为觅堕林新粉向江州。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "虞美人",
	"paragraphs": "竹寒沙碧桥西道，盼得新晴到。绵绵春草岂知春，秪把裙腰嫩色恼愁人。纱窗斜月虫吟悄，好睡由来少。几年才得诉离情，怎怪啼痕容易满香巾。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "浣溪纱",
	"paragraphs": "日暮悬知倚竹寒。何时妆阁遣心安。吟魂轻逐谢桥边。胆怯每愁琼漏短，泪多都付翠绡斑。人生惟有忏情难。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "减字木兰花",
	"paragraphs": "一灯红豆，密意偏怜诗酒瘦。低语情亲，端重依然未嫁身。故人心眼，望里高城春未远。脉脉灵犀，何用还珠泪更垂。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "金缕曲 丙戌除夕中，和山公韵",
	"paragraphs": "酒戒真抛矣。醉残年、佳人锦瑟，又逢春始。万事同归修蛇壑，满眼云愁海思。奈芒角、空肠突起。看尽偃师鱼龙幻，恼君王、枉费秋波媚。邢与尹，定谁丽。柳条西北重帘蔽。斗蛾眉、偏工捭阖，簸钱堂里。吕姥萧娘成劲敌，也算弥天凿齿。待写入稗官青史。梦宿花丛迷离语，似花间、端已还廷己。妆面好，泪难洗。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "相见欢",
	"paragraphs": "茸衫稳称身裁。揭帘开，换了红棉京样合欢鞋。心相许，杯频举，晕霞腮。笑问花间赤凤为谁来。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "眼儿媚",
	"paragraphs": "巴山夜雨涨秋池，君莫问归期。逡巡青鸟，玲珑红豆，难寄相思。销魂休唱淋铃曲，叶落故宫迷。西风汾水，年年飞雁，何限沾衣。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "齐天乐",
	"paragraphs": "青枫别岛新霜后，郎当怕闻铃语。金井多风，铜铺过月，怨曲哀蝉谁度。无人坠处，正太液波荒，洞庭山古。策策商声，夜阑开户在何许。长亭人去怨极，傍江潭总是，当年千树。转绿枝空，流红水断，客老瘴烟蛮雨。啼螀枉诉。怎恋得斜阳，眺来平楚。海水枯桑，翠眉吟更苦。",
	"id": "1501bf70-426a-3e74-bf4f-8d273026881e"
}, {
	"author": "庞俊",
	"title": "高阳台",
	"paragraphs": "雁外传书，蛩边转枕，无聊排日吟秋。枫叶全红，谁家西北高楼。插椽星斗宵寒重，更惊心、狂矢西流。莽荒林，青是烽烟，乌鹊争投。黄金买斗空多计，纵男儿溺死，肯事拘游。一壑能专，千年齿冷穰侯。何心重对峨眉月，下平羌、影落渝州。怕明朝，禁到冰蟾，税到沙鸥。",
	"id": "1501bf70-426a-3e74-bf4f-8d273026881e"
}, {
	"author": "吴世昌",
	"title": "冬早东城待燕京校车",
	"paragraphs": "城闭千门我自归，朝寒重叠路人稀。街因寥廓车偏响，灯到残宵光更微。曙色还连枯树远，炊烟初逐早乌飞。贪看落月天边白，不觉繁霜欲上衣。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "梅",
	"paragraphs": "总是飘零绝可怜，背人开落自年年。为谁料峭霜风里，剪雪裁冰著意妍。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "柳絮",
	"paragraphs": "不是留人扑面来，只愁春尽故低徊。从教留得馀春在，流转人间亦可哀。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "谢友人赠提琴长句",
	"paragraphs": "不辨人间与梦间，廿年歌哭总无端。未甘堕落心犹炽，渐习蹉跎兴转阑。失意每多如意少，春光易过夜光难。何须留作他时恨，谱入银弦断续弹。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "雨中朝妙峰山碧霞元君庙途中口号",
	"paragraphs": "滴翠峰边路欲回，笼烟密树挹轻雷。女神知我游春意，洗净千山待我来。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "欢场",
	"paragraphs": "歌管今宵第几回，春城颜色满楼台。灯前舞影他年梦，酒后情怀昨夜灰。客里浮生长转侧，愁边偶驻亦低徊。人间尽道欢场乐，我到欢场祗更哀。",
	"id": "66b2cdea-82a7-3517-84d1-721d07b49978"
}, {
	"author": "吴世昌",
	"title": "长安",
	"paragraphs": "蔺相高风未可攀，秦庭怒叱几人还。长卿若是真才子，献赋何须恃狗监。",
	"id": "66b2cdea-82a7-3517-84d1-721d07b49978"
}]