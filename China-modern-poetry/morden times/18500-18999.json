[{
	"author": "吴玉如",
	"title": "虞美人",
	"paragraphs": "不挥愁泪男儿耐。携手何时再。凄凉我自耸吟肩。月色中宵云破更清妍。交亲尔汝心难有。一别情长久。局天蹐地笑儡身。飞向天涯魂梦不关人。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "虞美人",
	"paragraphs": "西风晓色吹晴起。日映西山紫。回头红叶不胜情。待我明年春好赋清明。眼前古堞人烟骤。缩项寒时候。飙轮惊喷满头尘。斗觉曦光城阙雾昏沉。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "虞美人·赠高名凯",
	"paragraphs": "壁间澹约瘿瓢画。清绝真无价。待君一晌不归来。大地柳阴蝉唱系吟怀。养疴几日城中住。山里秋风妒。何曾秋士负秋心。一任冷风凄雨总能禁。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "虞美人",
	"paragraphs": "油油垂绿朝暾起。新雨花边霁。无人早睡梦魂安。小病今秋端悟老来閒。少年队里难为我。只有閒中可。閒中书画自沉吟。惟此煦融涵育少年心。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "虞美人",
	"paragraphs": "西峰衔日霞流绮。桥影风枝里。船移晚爱柳堤长。清沁诗心鸥点月波凉。青衫皓首生相称。生莫萦非分。遥山大月好相亲。似此情怀休漫怨飘零。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "鹧鸪天",
	"paragraphs": "桃李娇娆似旧妍。那堪弄景碧池前。从来绚烂招时辈，满路衣冠已可怜。春似梦，梦如烟。斜风搅雨度城边。英雄白发浑无赖，如此登临又一年。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "鹧鸪天",
	"paragraphs": "遮莫随珠作弹投。干将锥履两钱羞。蜂衙历乱三春逝，蚁穴功名一笑酬。歌楚些，看吴钩。等閒身世雨中沤。阎浮渺幻千年恨，牢落今生值许愁。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "鹧鸪天",
	"paragraphs": "碎语琼铃怨不胜。九华未必坐教成。花开是处悲龙纪，春到何人识凤城。新谱按，旧愁生。荒荒月色度窗棂。红尘梦景元宵泪，恼乱词肠爆竹声。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "鹧鸪天",
	"paragraphs": "莫信山移愿不移。坚冰一夕化清池。炎凉人世无凭据，宛转儿心作许痴。堤上柳，月中姿。春风依旧度花枝。两情谁分成今昔，咫尺天涯悔已迟。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "鹧鸪天",
	"paragraphs": "娃艳针神倚母怜。别郎心事诉谁边。锦绷亦有相思字，半晌低鬟手不前。情的的，意绵绵。秋鸿人字碧云天。妾魂梦逐衡阳去，梦到衡阳路几千。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "鹧鸪天",
	"paragraphs": "小令宜非七字诗。温黁端赖至情持。生香活色天真远，刻木图缯体性遗。云宛宛，月依依。春风秋水自然师。宫商谱合虽人籁，弦外音声有等差。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "碧海青天两系思。楼头云影月迟迟。夜阑私语误初时。不是寻常儿女恨，奈何凄绝短长词。个侬心事少人知。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "花事东风付等閒。天涯凝望泪涓涓。旧愁新恨了无边。直恁缠绵由惜别，无端魂梦总流连。多情不是故生怜。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "篙点中流画舫轻。儿童争指五龙亭。遥山不改旧时青。楼背绿杨新沐雨，湖漘红日半黏云。无风蕖朵吐香匀。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "九十韶光万蕊光。东风随处是欢场。温柔谁解奏伊凉。尽可香输梅冷峭，那能心嫁絮颠狂。更无春绪到花王。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "溟海鲲鹏谁往还。枋榆鸠鸴亦居安。春明挂眼几花残。乘化歌荣吟悴忘，游心席地幕天宽。百年无妄系悲欢。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "消息吟边久未还。词心枯寂转恬安。閒窗听雨到宵残。纵使花风摇影乱，无妨筝柱阁弦宽。世情抛撇古情欢。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "久别何殊暂别情。个侬曾否忘叮咛。梦回呵欠带忪惺。皓腕半申窥镜影，红窗亭午卖花声。无心娇鬓一枝春。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "一系同心许雪郎。几回欢笑玉田坊。而今徒自拗柔肠。彊向花前收拾起，悄无人处又思量。不由珠泪损红妆。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙·咏蝶",
	"paragraphs": "水飏残红草满蹊。也知春老莫迟疑。欲前翻却转凄迷。露重翅边摧宿粉，月微梦里褪轻衣。返魂香得几时携。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "天半朱霞夕渐冥。桥边楼角晚风清。整鬟飘袖有余馨。千片桃花三径月，两行杨柳一溪云。韶光留恋不胜情。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浣溪沙",
	"paragraphs": "意软辞浓旧日心。番番惆怅顾生平。到头春梦幻牵萦。已是鬓衰人老去，当年能脱坠崖倾。朅来真幸谢浮名。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "踏莎行",
	"paragraphs": "踽踽凉凉，凄凄咽咽。无端又是春三月。东风何处系相思，枝头堆满丁香结。岁岁年年，花花叶叶。妖娆不改芳菲节。人儿却换旧时颜，恁教抵死心如铁。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "踏莎行",
	"paragraphs": "碎语蛩阶，凄吟蝉树。柳塘莎径秋风度。年年人自赋秋词，谁能挽得韶光住。烈士悲歌，美人迟暮。寄怀别有伤心处。白云苍狗总无端，黄龙紫塞空回顾。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "鬲溪梅令·赠向仲坚",
	"paragraphs": "柳溪玉管为谁妍。惜华年。似此关河凄紧觅归船。蜀山青可怜。末由酬唱翠樽前。怕流连。去住如今真个少前缘。这番离绪牵。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "八声甘州",
	"paragraphs": "莽风尘、何处系相思，悲来拍长歌。任飘零燕蓟，缠情铅素，饮恨雕戈。八表同昏咫尺，倾泪注关河。春满台城路，烟柳婆娑。一霎清明过了，直香犁冷雨，浊滚腥波。尽滔滔东逝，词鬓苦销磨。乱边烽、雷车鼍鼓，横剪陵、甚日伏天魔。空凝伫，棹松花月，曲港轻蓑。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "好事近",
	"paragraphs": "花下系骄骢，怅望霎时南北。持袂叮咛须寄，与征人消息。明年花下可相逢，低头泪沾臆。万里长风何事，甚离情堪惜。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "意难忘·寄林宰平",
	"paragraphs": "蝉噪轻飏。趁斜风细雨，柳媚荷香。高城松影暗，欹碛钓丝长。人渐静，夕初凉。随睥睨倘佯。喜就君、诗禅画证，白首双双。镫前一语凄凉。惜平生卷轴，毁付仓黄。湖山余眷恋，身世几沧桑。思痛定，劫茫茫。忍细与评量。待甚时、西登剑阁，老戏江乡。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "蝶恋花",
	"paragraphs": "津北燕南旋蚁磨。年去年来，玄鬓添霜破。人道精神欢乐大。个中谁会愁无那。不似寒酸遭困挫。却似寒酸，语不逢人和。呼马呼牛由笑唾。青毡不是胡孙坐。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "西江月",
	"paragraphs": "漫浪京尘几载，彊颜今道还家。支撑门户汝堪夸。保我丛残十架。论甚百年荣辱，惟余两鬓苍华。儿孙学问且由它。清白人间无价。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "西江月",
	"paragraphs": "驷马高车冠盖，琼楼玉宇京华。儒生蔬笋旧生涯。止足元来无价。昔日身为儿女，今朝老作娘爷。酸甜今昔究根芽。人世循环无罅。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "春晓曲·贺人婚",
	"paragraphs": "好天良夜春风里。花烛去寻偕乐地。长安街上上灯时，明月歌前前世契。双双艳说缘谐丽。文字缔欢欢不既。画眉妆靓累词笺，待得归来拍次第。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "南乡子",
	"paragraphs": "年少不如人。老去何心又认真。昨日不谈今瞬逝，陈陈。衒史华名却误身。尘梦妄生新。桃李城中色趁春。万户春浓酣醉日，津津。嚼蜡当时未厌频。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "忆江南",
	"paragraphs": "秋光好，帘影飏晴阶。尘世时随陈迹异，杂花铺地恁安排。先后色和谐。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "忆江南",
	"paragraphs": "池塘外，村舍酒家旂。草色遥争春水阔，笛声晚送落霞飞。牛背牧童归。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "菩萨蛮·古意",
	"paragraphs": "韶光只媚新桃李。春风只恋阳关里。步稳数驼铃。天山千丈冰。黄河天上道。道上枯黄草。朝雪暮云平。全无些子晴。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "探芳讯",
	"paragraphs": "酒边倚。看昨擘鱼笺，今逢燕喜。正立春三日，晴雪领春起。何须白也荣名惜，响拍陵云制。写襟怀、浩瀚苏辛，清泠姜史。前事尽堪置。甚十载分藩，百城曾寄。待得重来，边裔已如此。漫嗟吟鬓霜华色，且寿高风致。我当时、负米难忘尺地。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "水调歌头",
	"paragraphs": "无绪弄词翰，牢落又经秋。传来笺上清泪，许日未能酬。憔悴而今自觉，翻覆年时体认，何用苦绸缪。千载史编里，谁肯死前休。擎天手，悬河口，逞机谋。凄风丸月，依旧城郭古山丘。昨眺西峰红叶，夜检孤灯黄卷，措大是吾流。青眼几曾有，霜鬓莫添愁。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "采桑子",
	"paragraphs": "情天谁注鸳鸯谱，昨日欢肠。今日愁肠。明日如何更渺茫。世间儿女多情苦，誓也无方。愿也殊方。几个同心主故常。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "乌夜啼",
	"paragraphs": "谁能难倒天公。有无中。芥子须弥充类若为容。争和禅。治和乱。大槐宫。说与先生都付耳边风。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "斗百草",
	"paragraphs": "妙舌生莲，善翻新调拈来巧。影事如今，美人将并，难得者番比肖。数从头、斗一点灵犀，豪端恰好。想景色园中，神情语外，锦心才藻。它日追怀谐剧，还耐思量，真个为伊成写照。玉减香销，砌愁埋恨，证三生、缘何草草。青灯映，冷雨敲窗被儿悄。梦谁到，泪斑斑、直到秋老。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "蝶恋花",
	"paragraphs": "庭院閒閒围死树。绿草春稀，径湿煤炱污。昨岁秋洪成劫数。危楼窗外停桡处。自我遄归秋已暮。病卧经春，郁郁愁难诉。母老依儿儿忍去。闭门不作苍生蠹。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "浪淘沙",
	"paragraphs": "冥色酝轻秋。凉雨楼头。眼波稳媚鬓唇收。笑不坏颜残梦影，谁解温柔。词几一灯幽。恩怨休休。锦笺百叠束绸缪。绮债此生酬尽未，孤冷无尤。",
	"id": "2abf484e-e3ba-3e4c-85a0-d1023cf9f8bd"
}, {
	"author": "吴玉如",
	"title": "玉梅令·寄安益龄金陵",
	"paragraphs": "书来欲报，搁笔沉吟久。怜衰歇、六朝烟柳。问后湖雪老，古堞旧斜阳，残鸦几点，断魂在否。鸡鸣埭上，酸风搔首。飘零客、为谁僝僽。任征衫尘满，自理好精神，离别恨、古今常有。",
	"id": "2abf484e-e3ba-3e4c-85a0-d1023cf9f8bd"
}, {
	"author": "周学藩",
	"title": "鹧鸪天",
	"paragraphs": "龙角山头鬼气高。风凄月黑夜磨刀。穴中虎子犹沈睡，谷底蛟王起怒号。思往事，感今宵。前人飞动对吾曹。兵书压案尘封满，却倚红灯听碧箫。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "浣溪纱·路边琵琶",
	"paragraphs": "隔座繁声沸似潮。有人低拨郁轮袍。千年沉梦警今宵。散尽黄金余薄倖，赚来红豆得无寥。此愁谁信泪能浇。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "清平乐·董大贻双红豆",
	"paragraphs": "枝头绿净。落尽猩红果。有限芳时容易过。此物不应归我。袖中相携。愁没个人知。多谢一双红豆，怪他杜牧来迟。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "浣溪纱",
	"paragraphs": "梦上巫山事可憎。守宫红褪剩孤颦。果然谣啄葬全城。金线脆时怜妾命，杨花轻处欠君心。近来差解学忘情。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "鹧鸪天·蔚然表侄新婚",
	"paragraphs": "中表平生数雁行。次公娇女胜诸郎。芝兰旧记庭前秀，桃李新看海上芳。人似璧，月如霜。炎州冬候祗微凉。宜家报国无穷事，都在房中乐一章。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "鹧鸪天·题心畬山水",
	"paragraphs": "寒玉堂中玉貌人。北邙霾玉久成尘。残山剩水非耶是，片楮零缣旧亦珍。思往事，忆王孙。临沂街闬去来频。南强游士都诬誷，那及先生品独真。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "浣溪纱·赠嗣汾",
	"paragraphs": "画像惊心一瞥鸿。危城烽火别匆匆。梦中彩笔剧朦胧。愁际本无天可问，死前惟有爱难空。感君辛苦事雕虫。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "清平乐·题修道盛瑶士林新居",
	"paragraphs": "轻车流矢。周道平如砥。万绿成丛幽径里。小筑精严新起。白云天半华芝。山泉遥挹双溪。好是风清月朗，璧人素手常携。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "百字令·田治民沈齐新婚",
	"paragraphs": "通家梁孟，见明珠掌上，故人娇女。容易标梅时节近，问讯小姑居处。碧海槎移，红桑物换，邂逅神仙侣。翩翩吉士，前生注定相许。正是美景花朝，咬春桃菜，更结同心缕。面对而翁开口笑，破格填词因汝。玳瑁双栖，鸳鸯并泳，燕子呢喃语。归宁有日，毋忘邀我鸡黍。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "鹧鸪天·蒋芸将往香港，写此赠别",
	"paragraphs": "身是阊门萼绿华。多文宜与碧笼纱。惊鸿顾影余飞动，梦雨飘春足怨嗟。云路迥，客程赊。向来羁泊本无家。人生惯作寻常别，不用低回海一涯。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "念奴娇·丁巳八月十六",
	"paragraphs": "高楼同上，步瑶阶玉砌，纵横层叠。入座黯然疑是梦，梦见星光摇掣。对影闻声，迷烟阻雾，咫尺蓬山隔。钟情太苦，暗中多少磨折。莫道破戒无端，分明为汝，又堕华鬘劫。万事向来常不悔，记得当时曾说。未卜他生，难忘此夜，酿泪都成血。甘心拚了，大千泡幻齐灭。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "百字令·张佛千兄女公子北一于归江百龄君嘉礼",
	"paragraphs": "秾华婉淑，是仙掌明珠，故人娇女。丫角童嬉犹昨日，转眼亭亭楚楚。专业勤修，父书能读，吐属谐宫羽。空中待听，清声雏凤如许。失喜鹊报佳期，远归髦俊，结得同心缕。充满乾坤惟有爱，相谅相扶尔汝。红烛高烧，鲜花齐撒，散作弥天雨。江郎彩笔，新来应画眉妩。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "清平乐·贺吴裕民新婚",
	"paragraphs": "枝头鹊喜。春早花前起。满眼奇岩苍翠里。恰称卷帘梳洗。人间难得忘情。本来心迹双清。算有相知携手，而今不负平生。",
	"id": "012c2478-dc27-36df-b289-8a5f90cd7e97"
}, {
	"author": "周学藩",
	"title": "浣溪纱·贺一鸣汉琦新婚",
	"paragraphs": "绣被焚香烛自眠。玉溪诗句念相关。几年翘首待云鬟。天外好风吹凤至，阶前红药闹春还。安排画稿染眉山。",
	"id": "012c2478-dc27-36df-b289-8a5f90cd7e97"
}, {
	"author": "马叙伦",
	"title": "蝶恋花",
	"paragraphs": "花事阑珊人意倦。仔细思量，何事可留恋。多说春蚕丝不断。从来柳絮随风散。莫道千金徒买粲。换得青楼，丝绣平原幔。一夜醉魂和梦乱。醒来斜月平芜岸。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "醉公子",
	"paragraphs": "春去何了草。垂垂杨柳老。门外少游人。游人多逐春。高楼凭远眺。马嘶人未到。芳草蘸红尘。眼穿疑未真。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "生查子",
	"paragraphs": "肠断落花天，人在天涯外。何事寄相思，燕子偏成对。含泪上红楼，草草和衣睡。小婢不知春，频问平安否。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "虞美人",
	"paragraphs": "东风不禁杨花住。任阻行人路。杜鹃声里又黄昏。何处玉笙吹彻欲销魂。西湖已作经年别。迢递关山月。分明昨夜是回家。谁道觉来依旧是天涯。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "相见欢",
	"paragraphs": "离愁刚下眉头。上心头。况又西风憔悴易伤秋。憎薄命。怜孤影。泪双流。最是夕阳时候怕登楼。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "百字令·访吴亮公先生灵隐不遇，遂陟韬光北高峰",
	"paragraphs": "几番风雨，便匆匆、谢了荷花时节。晓雾初晴山近远，一掐秋痕明灭。鲁国灵光，齐都祭酒，忽忽十年别。双凫何处，此情吩咐蝴蝶。幽境绕遍修篁，沧江纵目，人去楼空屹。咫尺高峰云树拥，下瞰群山齐伏。卧石疑羊，松声惊雨，泉赏银沙洌。洞天清福，会来消尽华发。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "百字令·虎丘",
	"paragraphs": "车尘未洗，趁残阳、侧帽斜鞭而去。宝殿空王垂色相，为问英雄何处。说法人空，点头石在，俯仰成今古。谁来试剑，一池绿皱如故。曾记五度金阊，一肩行李，未把征鞍驻。今日趁闲携俊侣，海涌峰前停伫。风勒归云，树零新叶，隐隐疑烟雨。何人横笛，乱帆吹过前浦。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "百字令·马关春帆阁，甲午中日议订和约处也。辛亥孟秋东游经此，不胜感慨，因赋",
	"paragraphs": "海天一阁，是当年、宰相和戎之地。敌国重排胭脂阵，输了严疆千里。红豆春生，白苹秋老，忽忽廿年矣。鸡鸣风雨，唤来难醒春梦。回首故国江山，灿然如绣，却付儿曹戏。海上鱼龙方曼衍，室里沉沉死气。吴市吹箫，燕都屠狗，空想其人耳。长歌斫地，目中安有余子。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "清平乐·题徐仲可丈纯飞阁填词图",
	"paragraphs": "五陵怀抱。诉与朱弦袅。一卷乌丝和侧帽。画里词人垂老。溪桥流水溅溅。遥来一磐空山。窗外晓莺啼碎，筐中赢有新片。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "桃源忆故人二首·四年除夕 其一",
	"paragraphs": "残年爆竹声中去。一霎平分今古。欲把残年留住。怕阻春来路。情怀且向东风诉。我是沙汀渔父。戴得洞庭双鲋。归醉斜阳渡。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "桃源忆故人二首·四年除夕 其二",
	"paragraphs": "韶华过羽人迟暮。往事都无凭据。只有青山如故。暗里怜人错。借问极目西陵路。云水正迷前浦。芳讯不知何许。红上横枝住。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "清平乐",
	"paragraphs": "宝帘初卷。花气微微远。桂子当窗亲手剪。无力并刀微颤。江南红叶初凋。离思暗逐征桡。流到金焦山下，相逢极浦寒潮。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "清平乐",
	"paragraphs": "西风初皱。人共斜阳瘦。长敛翠蛾非病酒。一片秋心做就。楚山红树方娇。楚江日夜寒潮。爱听中宵疏雨，窗前故植芭蕉。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "临江仙",
	"paragraphs": "做雨疑晴愁永昼，怯寒慵起添衣。天涯芳草望低迷。高将帘幕卷，只为放春归。闲坐苦吟谁与寄，不如梦里依稀。莫教枝上晓莺啼。啼时惊妾梦，不得到辽西。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "临江仙·小住山村",
	"paragraphs": "茅舍槿篱山曲，绿杨荫下人家。小旗村酒野塘花。溪流争乱石，山影夺平沙。白发倚门话旧，小儿竹马相夸。东风遥度浣溪沙。燕来烟树外，人去夕阳斜。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "高阳台·五年春暮为章太炎作",
	"paragraphs": "烛影摇红，帘波卷翠，小庭斜掩黄昏。独倚瑶阑，记曾私语销魂。杨花爱扑行人面，尽霏霏、不管人嗔。更蛾眉、暗上纱窗，只是窥人。从前不解生愁处，任灞桥初别，小揾啼痕。争道如今，离思乱似春云。银笺欲寄如何寄，纵回文、写尽伤春。奈人遥、又过天涯，断了鸿鳞。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "夜飞鹊·五年五月七日读邸报，哀袁慰庭",
	"paragraphs": "晴窗睡初稳，欢梦刚浓。佳境渐到巫峰。蜂媒蝶使殷勤说，西家曾见朦胧。相推又还俯首，任锦裆乍褪，绮带轻松。心头颤乱，恐鸾衾飞落余红。何事骤来山雨，惊破觅无踪。何处重逢。空惹恹恹春病，琼篝麝尽，宝瑟尘封。向谁行诉，只斜阳、冉冉怜侬。最销魂，高树初蝉乱咽。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "乌夜啼·题徐仲可丈令女书画遗墨",
	"paragraphs": "一卷彤芬丽制，过庭曾写新词。残山剩水南朝恨，都付画图知。最是仙云事杳，陈王有泪如丝。斜阳立尽西风瘦，肠断对卷葹。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "河渎神·代莫伯恒题柳溪竹枝词",
	"paragraphs": "飘渺一溪烟。细笼春意缠绵。晓风残月竹桥边。闲拢轻舟醉眠。芳草夕阳今古。杜鹃空自啼苦。收拾渔樵闲话，新声都付儿女。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "点绛唇·和吴伯琴刘庄留别韵",
	"paragraphs": "两岸飞花，长条不系东风住。春归何处。烟雨迷前路。吹笛愁亭，别意随风度。鹃啼苦。青山无主。袖手看云树。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "长亭怨慢·瑞安林君左髓同及介石老师之门，卓荦英才，志清胡秽，居杭之岁，过从为乐。嗣余栖迟海上，君亦来游，不幸遘疾逆旅，怛然物化。寒潮归柩，永伤旗鹤。兹从小阮获睹遗容，长歌当哭，识于楮尾",
	"paragraphs": "蓦回首、十年尊酒，画里相看，鬓丝依旧。月照寒枫，夜台寥落乱风吼。最伤心处，黄叶暮蝉时候。候馆招魂，更忽听、寒潮凄咽归柩。算嶙峋傲骨，支得沈郎消瘦。临流濯足，问此意、几人知否。看旧日、燕燕归来，又王谢、堂上栖宿。倘化鹤重临，应笑山河如绣。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙三首·鱼占见示先德子韶世丈遗墨残字剪装本，因属题尾 其一",
	"paragraphs": "墨妙于今未足夸。新传鸟篆自流沙。尚书笔札废簪花。点画未明卑小道，书成也自笑多差。横流今日正无涯。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙三首·鱼占见示先德子韶世丈遗墨残字剪装本，因属题尾 其二",
	"paragraphs": "书学纷纷重北朝。钟王规矩转成祧。更无人处议横骄。记取唐贤三昧在，北碑南帖未偏标。临流那得废兰桡。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙三首·鱼占见示先德子韶世丈遗墨残字剪装本，因属题尾 其三",
	"paragraphs": "居士风流已莫追。尚存余韵写唐碑。残文编缀待他时。壮岁煮涛谈墨妙，悼亡赋罢废临池。遗编珍重好将持。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "清平乐·题静仪张夫人百花卷子",
	"paragraphs": "璇闺罢咏。又写群芳影。染翠渲红生意迥。的是描生上乘。奇葩强半难名。劳他搜遍潮汀。偏少合欢一朵，为憎夫婿多情。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙·先岁得李云谷残砚半规，上有其师陈白沙铭辞，词句尚完，纪年处缺数字耳。四周为屈翁山题记，则断灭矣。拓为图而识之",
	"paragraphs": "片石韩陵未足夸。江门遗旨绝喧哗。几人不负出蒹葭。尊酒单邀明月醉，钓船欲去一枝斜。楚凤存丧不关他。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "甘州·自题三十六岁写容",
	"paragraphs": "甚年年、空负此头颅。须鬓渐萧疏。只堂堂豪气，嶙嶙傲骨，和俗纵殊。况有扪天巨翼，佩剑耻为儒。■■■■■，■■■■。往事无须重记，把悲欢悔吝，一例捐除。叹鼠虫身世，何事可拘墟。望佳人、挠挑天际，纵无缘、梦也到华胥。争如彼、灵龟多智，不免鱼罝。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "子夜歌·三十七岁写容",
	"paragraphs": "记平生、读书试剑，戛戛耻居人后。论怀抱、乘风何日，鞘里宝剑消瘦。文采斗鸡，才华试鼠，空向通天奏。对悠悠、如水韶光，弹指四十五十，怕无闻否。昨宵试灯前刷鬓，且喜绿丝依旧。难抑豪情，偏无媚骨，无分久升斗。拥书城画苑，清闲随时消瘦。抬眼滔滔，未知谁是，聊进金尊酒。待扶头、燕市悲歌，去寻屠狗。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "八声甘州·辛稼轩水调歌头和杨济翁、破阵子为陈同甫赋及本调读李广传，皆自写肮脏，不独鹧鸪天追念少年时也。余少志颇似稼轩，辛亥以后，始一意文史。去冬谢太学归卧海上，至菽水不给，遂斥藏书，辄效稼轩体赋此",
	"paragraphs": "甚年年风雪走关河，行李总萧疏。记挑灯看剑，长城饮马，气欲吞胡。也欲舳舻十万，东去王扶余。收拾平生志，都付黄垆。一自胡人退后，便埋头窗下，雕琢虫鱼。算怀铅握椠，成就等身书。只无如、生花妙笔，反饿来、交谪愧妻孥。从今学、荛翁榜样，聊救清癯。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "兰陵王·京师中央公园残莲",
	"paragraphs": "渐萧瑟。高柳残蜩咽急。凭阑处、迎望翠云，簇拥柔红殢无力。秋来未几日。惊说冰肌暗瘠。肠未断时，先织愁丝过千尺。闲寻旧细舄。记袖影桥红，眉攒波碧。花容人面争倾国。偏玉辇难驻，绮霞轻散，何人迤逦共暑夕。更香坠谁惜。岑寂。问消息。算月总缠绵，蛩最凄恻。斜纹宛宛伤心色。纵曲榭倚遍，断魂难觅。莽抬头处，视倩影，在素幅。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙·题余樾园为东皋社集所作画",
	"paragraphs": "风景依稀似断桥。芙蕖绰约柳丝娇。扁舟人自独逍遥。何处青山招隐士，此间流水下诗瓢。晚来闲话约渔樵。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "清平乐·为邹景叔先生题所藏李抱真虫蛀砚图",
	"paragraphs": "深衣章甫。吟啸西樵坞。回也不愚参也鲁。公是颜曾之侣。江门遗旨能寻。一帘风月闲心。文字不遮禅悦，何妨尽兴酣沉。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙·吾宗蠲叟晦迹杭市，官私聘征，未屈高躅。望风兴怀，倚此寄奉",
	"paragraphs": "人境偏宜结隐庐。弦歌方罢手调疏。乌衣门巷耳生车。户外朱鞮尝任满，窗前绿草不须除。热然披发正游初。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙·归云阻兵，约归不至",
	"paragraphs": "无赖东风满绮楼。南云惨淡北云愁。迢迢天际认归舟。烛谙离情先涕泪，梦欺孤枕不温柔。锦衾如水半还留。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "贺新凉·廿二年九月十八日",
	"paragraphs": "暗地流年换。怕秋声、惊人促织，逗人凄怨。迢递玉关人消息，过尽千帆书断。纵万里、荆横棘乱。难道长天无归路，料弋人、甚处拦归雁。空教我，停针线。银河纵阻人为远。只冤禽、百回不折，也须堪满。算阻盈盈衣带水，不阻相思无限。尽待得、崖枯石烂。自有灵犀修暗约，教千山、万水终相见。先试梦，怜宵短。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "贺新凉·廿三年五十初度书怀",
	"paragraphs": "放眼春如许。却堪怜、三分春色，二分归去。任道浮生能百岁，半已匆匆虚度。算只为、儒冠相误。一向糊涂何用说，要从今、料理前头路。勿草草，重新错。情怀更与东风诉。有梅花、山国水绕，愿为涣父。不学磻溪垂钓者，只钓旗常钟鼓。得几尾、戋戋鲵鲋。换取布衣蔬食足，便收纶、买醉斜阳渡。人与我，两无忤。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "贺新凉·有感，喻之杨花",
	"paragraphs": "无计留春住。细思量、三分春色，二分尘土。还有一分东流水，做就梢头媚妩。只不解、东君何故。才教春来还教去，算成心、做弄痴男女。正儿辈，为君误。嫣红姹紫都无数。向佳人、钗边颤袅，袖边飞舞。唯有杨花偏抱独，不共燕支分妒。只一片、冰心自许。却为多情寻荡子，教飞天、坠地空辛苦。千古恨，从谁诉。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "踏莎行·即事",
	"paragraphs": "蝶粉粘花，蛛丝惹絮。燕泥轻堕惊人顾。门前曲水向东流，垂杨空系游骢住。前度刘郎，重来崔护。偏将彩笔留新句。桃花时节自撩人，无诗怎遣春愁去。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "满江红·秋初雨过作",
	"paragraphs": "乍霁炎威，正人倦、阶阴向午。争一息、海西鱼起，乱红奢舞。抬眼浑疑天地闭，倾听始觉阴阳搏。喜檐前、垂下水晶帘，消烦暑。旋起看，云楷宇。徐负手，天凭杵。想当年高阁，延宾情绪。人怪荷香簪不得，我怜苹老愁将聚。况重阳、节近最愁人，多风雨。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "蝶恋花·不为绮词忽尔经岁，有以鲜花生蝶抑之成图相贻者，遂成此解",
	"paragraphs": "谁道春魂留不住。嫩紫娇红，脉脉春如故。无用东皇行雨露。神方自把华颜驻。凤子缠绵来守护。无语殷勤，反是关情处。密意幽思无限绪。相怜却似泥沾絮。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "贺新凉·忽然有慨，遂付弦歌",
	"paragraphs": "天道吾知矣。把群生、为他刍狗，不仁而已。偏有灵均还要问，问了无非如此。看事事、烟消云起。任尔龙腾和虎跳，总偏偏、落在圈儿里。谁胜了，空欢喜。明知避也无从避。忍常常、昏昏默默，这般滋味。彼之权威如此者，只为群生如醉。要打破、圈儿羁累。纵者圈儿难打破，便拚了、性命须尝试。虽不胜，明吾志。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "清平乐·余以语体效莎士比亚十四行法，作成我的影诗两篇，可谓意无不罄矣。感于十一月二十二日夜之梦境，复有此解",
	"paragraphs": "时时躲过。乍右还趋左。只道常常来劝我。不会真真抛个。偏偏时候昏黄。单单剩我凄惶。待月呼灯不至，只堪和梦商量。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙·奉题陈止庵太世丈师梦游图遗墨，即呈叔通师丈教",
	"paragraphs": "到处讴歌有美声。一尘不染却多情。偏将梦境写平生。风流举世称三绝，儒雅传家只一经。鲰生惭愧说蓝青。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "贺新凉·三十三年六十初度赋",
	"paragraphs": "又是十年去。叹十年、韶华如故，鬓丝非故。蓦地风涛淹绿野，惊起鱼龙无数。对锦陌、铜驼不语。半碎金瓯还待补，愧深衣、皂帽春申浦。望钟阜，空怀古。扪天梦里无凭据。且安排、藏山之业，日亲蟫蠹。半亩梅边一溪水，此计因循已误。怕斜照、渐昏江树。扶竹闲吟归去也，又烟云、杳渺知何处。浮一艇，逐鸥鹭。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "贺新凉·余四十五初度之时，亲故之宠皆敬受之，以母在也。今蓼莪之戚，将与终身，追念鞠育，弥增怆伤，何敢徇俗，情乐兹酌",
	"paragraphs": "又二分春去。任枝头、媵娇输媚，闹红如雾。难解回肠千百结，只为余生孤露。记雪闼、寒檠一炷。尽费千钧狮虎力，纵长绳、莫挽神仙驭。每回首，重泪雨。怀中十月三年哺。又恩勤、堂前窘下，负携朝暮。刚补换穿衣又破，眠食时常失故。更小疾、忧惶无措。寸草春晖空恋恋，况茫茫、笑语平生处。逢此日，忍酬酢。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其一",
	"paragraphs": "风雨闲门访故知。当年青鬓欲成丝。相看无语镇移时。未托青鸾传消息，劳将红豆寄相思。致教更损楚腰肢。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其二",
	"paragraphs": "似喜还嗔忒费疑。翻怜无计慰相思。忽看顾影弄花枝。细语似吟团扇赋，搜奁欲检旋文诗。萧郎惭愧却无辞。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其三",
	"paragraphs": "宝结同心双茧丝。流苏未改旧燕支。教人重忆合欢时。罗帐轻垂湘簟冷，玉钗斜坠亸云低。欢娱未觉■■迟。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其四",
	"paragraphs": "鸳梦初成惊马嘶。露浓烟重苦牵衣。低回无限订来期。旧恨刚随流水去，新愁又逐晚云飞。为侬憔悴到何时。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其五",
	"paragraphs": "渐峭西风侵玉肌。新霜夹露欲沾衣。花前月下少栖迟。遣闷不妨微饮酒，安心胜似日亲医。疗君一味是当归。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其六",
	"paragraphs": "碎雨零风歇浦西。桂枝将老菊花稀。无聊天气正思伊。午睡刚成寻旧梦，香车忽报抵金扉。惺忪还有几分疑。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其七",
	"paragraphs": "含笑相携入绣帷。问侬可觉减腰围。凭几数数看浮罳。群舄已从新结束，黛螺犹是旧丰姿。钗边茉莉两三枝。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其八",
	"paragraphs": "三日缠绵又解携。鸳衾自是恋朝曦。侍儿屏息候传衣。枕上未乾红粉泪，楼前频听碧骢嘶。销魂何必到秦堤。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其九",
	"paragraphs": "铜毂辚辚向虎溪。迎眸渐渐绿烟迷。为伊未醉却如泥。填海不愁无怨鸟，通心差幸有灵犀。千山万水会相依。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "浣溪沙十一首·杭沪道中所闻 其十",
	"paragraphs": "楼外风梳金缕齐。倦乌争带夕阳归。有人凝恨在深闺。欲碎旧书偏颤手，方看小影又愁眉。教人颠倒不知宜。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "前调五首·乙卯寒仲，国将改步，谢太学南归，车次无聊，口占浣溪沙五解 其一",
	"paragraphs": "铜笛声声断禁烟。别情无语更凄然。不堪回首是离筵。旧事漫劳飞燕说，来时春草碧于天。京城争唱乐尧年。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "前调五首·乙卯寒仲，国将改步，谢太学南归，车次无聊，口占浣溪沙五解 其二",
	"paragraphs": "五色旗飘古象坊。马龙车水忒匆忙。为言军国费平章。遗恨那堪重记取，空闻揖让说黄唐。议郎终是怕儿郎。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "前调五首·乙卯寒仲，国将改步，谢太学南归，车次无聊，口占浣溪沙五解 其三",
	"paragraphs": "雉堞深深对故宫。新开双阙对流虹。大师兀自阅衰隆。帘影沉沉飞燕隔，微闻细语怨东风。凄凉烟月逗寒栊。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "前调五首·乙卯寒仲，国将改步，谢太学南归，车次无聊，口占浣溪沙五解 其四",
	"paragraphs": "绵蕞诸生功最高。如何胙土后萧曹。君王明圣重初交。仪注春官新奏进，如闻舞蹈异前朝。九重传语属娇娆。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "前调五首·乙卯寒仲，国将改步，谢太学南归，车次无聊，口占浣溪沙五解 其五",
	"paragraphs": "谶语从来数盛周。分明天意那能留。斜阳无语下西楼。把酒高歌歌断续，飘零身世感沧洲。年年春水只流愁。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月四首·西江月调，宜于慷慨悲歌。水浒传宋江题反诗用此调，极其致矣。十五年重五日，张宗昌至北平。余以奔走革命，颇为人属目，乃亟避居东交民巷法国医院，孑然无俚，亦作此调四阕以见意 其一",
	"paragraphs": "身世真如蓬转，客中几过端阳。艾旗蒲剑忆江乡。云水重重惆怅。朝里七零八落，民间十室九空。今年节景异寻常。满眼车骑甲仗。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月四首·西江月调，宜于慷慨悲歌。水浒传宋江题反诗用此调，极其致矣。十五年重五日，张宗昌至北平。余以奔走革命，颇为人属目，乃亟避居东交民巷法国医院，孑然无俚，亦作此调四阕以见意 其二",
	"paragraphs": "宋子空谈救斗，墨家乱说非攻。如今拥众便称雄。愧我无拳无勇。敢比望门张俭，原非投阁扬雄。走胡走越且从容。权住东交民巷。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月四首·西江月调，宜于慷慨悲歌。水浒传宋江题反诗用此调，极其致矣。十五年重五日，张宗昌至北平。余以奔走革命，颇为人属目，乃亟避居东交民巷法国医院，孑然无俚，亦作此调四阕以见意 其三",
	"paragraphs": "背后风波渺茫，眼前云狗苍黄。谁秦谁楚总都忘。只是群儿相王。却为天公沉醉，便教长夜未央。一卮浊酒荡胸肠。杀尽魑魅魍魉。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月四首·西江月调，宜于慷慨悲歌。水浒传宋江题反诗用此调，极其致矣。十五年重五日，张宗昌至北平。余以奔走革命，颇为人属目，乃亟避居东交民巷法国医院，孑然无俚，亦作此调四阕以见意 其四",
	"paragraphs": "暑往寒来奔走，朝三暮四纵横。赵钱孙李不须详。都是一般混帐。楚馆秦楼面目，城狐社鼠心肠。有官捷足去投降。幌子居然革党。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月·金鱼唱和词",
	"paragraphs": "户上犹悬艾绿，尊中尚染雄黄。儿颜隐隐虎头王。故事年年依样。须鬓添来种种，岁华任去堂堂。酸甜苦辣已都尝。只是心田无恙。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "往事那堪重忆，泪丝不觉先垂。哀吟陟岵覆髫时。风雪也衔悲思。漫道熊丸荻笔，只看计食谋衣。心机费尽鬓毛里。子子孙孙须记。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "少小自矜头角，春秋勤习诗书。汝南月旦颇相誉。同甫文中之虎。时向长城饮马，还趋东府呼卢。从来壮士耻为儒。莫为儒冠几误。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "灯下频看宝剑，梦中时击天闾。舳舻十万王扶余。年少气真如虎。已往付他莺燕，从今觅我莼鲈。春衣行典付黄垆。邀个渔翁闲语。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "爽意满阶幽草，陶情一盏清茶。娇儿隔户笑呼爹。欲语不成咿哑。白马东来震旦，青牛西去流沙。人间万事看分瓜。底用蜗头争霸。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "小径幽花惹蝶，邻家老树归鸦。渐生新月映余霞。篱落忽闻情话。闲事无须多管，浊醪大可时赊。买山快快种桑麻。归卧凤篁岭下。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "映户两颗疏树，侵阶几点苍苔。芭蕉半展牡丹肥。采蜜蜂儿成队。事到头边做起，闲来书本摊开。酒余谈笑杂庄谐。也算辩才无碍。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "薄醉午床赊梦，微醺乙帐观书。寂寥门巷耳生车。无事看天倚杵。篱角柔猫弄子，池头老鹳窥鱼。苦吟不得尽捻须。好鸟一声飞去。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "草绿溪桥断处，鸟飞残月天边。烟波江上钓鱼船。赊取闲情无限。入社先求许饮，多情偏要参禅。此中欲辩已忘言。且自饱餐茶饭。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "只为寻花迷路，转因踏草迟归。溪流缓缓送斜晖。羌笛一声牛背。困则埋头便睡，醒来随意衔杯。暖风吹蕊蝶齐飞。极好一般滋味。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "欲雨先来暑气，招风急卸凉篷。推敲几误践花丛。一副词人面孔。文字虽然着相，心情彻底都空。西东还是付西东。不问风幡谁动。",
	"id": "87b75539-46b5-3cf5-ba3e-f1c613e5c99c"
}, {
	"author": "马叙伦",
	"title": "西江月",
	"paragraphs": "柳岸鸟声■唶，花桥流水潺湲。淡烟疏月夕阳边。清兴无端难绾。佳句争安一字，苦吟竞费三年。虚名成就已堪怜。冷了回肠一半。",
	"id": "87b75539-46b5-3cf5-ba3e-f1c613e5c99c"
}, {
	"author": "梅冷生",
	"title": "摸鱼儿·姜门社兄出示秋窗燕子图，感念亡子作也。倚此奉题",
	"paragraphs": "话斜阳、呢喃才歇，巢空飞向何处。秋棠为汝添憔悴，红泪犹难衔去。谁伴侣。怅影关河，背雁南征路。雁声远度。和残角凝霜，疏砧延月，触意画梁语。凭栏际，似把归期细数。披图幽怨如诉。东风若认乌衣巷，门第依稀仍故。君莫苦。早梦兆投怀，梦里非无据。重来记取。证旧日红襟，他年紫颔，佳话待君谱。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "虞美人·斋头水仙兰蓓蕾欲放，倚此速之",
	"paragraphs": "晓阴帘幕春寒峭。未逗疏花笑。美人香草认依稀。等过几番风信见芳菲。高丘莫便哀无女。江上盈盈伫。骚魂欲起托微波。只是潇烟湘雨奈愁何。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "金菊对芙蓉·冷香吟馆丛菊初放，重阳前日，拿艇过醉，三径招寻。一年容易，忆与主人圣湖泛绿，自春徂秋矣。归依此解却寄",
	"paragraphs": "酒厌霜浓，花争人瘦，此间自足清幽。偏十分冷淡，无限勾留。抱香枝上吹难陨，有几辈、傲骨同遒。西风影里，黄金迟暮，身世都秋。故人嫩约扁舟。曾六桥烟柳，共绾春愁。更归来三径，花禊招修。嫌拈风雨重阳句，放晴朝、天也温柔。判消沉醉，旧痕忆否，襟上杭州。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "减兰·某闺秀秋海棠画帧，纯白索题",
	"paragraphs": "灵襟秀气。画里香魂销也未。瘦影西风。花发幽芳认泪红。年华似水。秋以为期秋老矣。赋色商量。只恐相思枉断肠。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "鹧鸪天·茶山桃花",
	"paragraphs": "十里晴霞入望齐。茶山争似武陵溪。含情应被春风笑，开落无人空鸟啼。怜旖旎，惜芳菲。重来心绪各凄迷。夕阳红在桃花外，一晌勾留不肯西。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "锁窗寒·雪澄以姜石帚像贻铁尊师，并题一词。同社诸子，先有各作，余亦继声",
	"paragraphs": "画舸荷疏，长亭柳匝，绮怀如水。黄昏细雨，几忍曲栏杆倚。唱新词、曼声更娇，耐寒领略江湖味。枉绪风犹昔，飞红零乱，马塍花事。沉醉。今何世。问唤醒诗魂，瓣香爇几。一亭富览，记省潮回山紫。换沧桑、布衣自春，洞天旧月无恙否。又移家、梦绕东山，共识登临地。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "八声甘州·辛酉春季，孤屿文丞相祠祀事礼成，集慎社同人澄鲜阁禊饮",
	"paragraphs": "送斜阳无语背东流，风吹酒人醒。念飘萧天水，黄龙云跸，白雁江程。灰劫千年未冷，香火一龛青。飒爽英姿杳，烟语涛声。天上云车来也，乞残鹃唤起，柴市精灵。恨乘潮人去，碑碣奈中兴。是孤臣、行吟愁地，换一尊、风色让沤盟。沧桑感、又清流尽，何处新亭。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "百字令·和梅伯仙岩纪游",
	"paragraphs": "永嘉奇胜，更使君得似，六朝人物。一霎栏杆千里月，灵境便非虚设。排壑松涛，飞泉梅雨，鹤去辽天阔。九狮醒未，炼云珍重山骨。因念南渡诸公，登临高咏，未信宗风歇。无恙清都山水窟，屐齿只今谁折。文节台荒，晦翁场圮，容易音尘接。一袈裟地，老僧前事能说。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "满江红·西湖白文公祠附祀樊谏议敬题",
	"paragraphs": "鸾鹤天空，仙乐降、诗魂又醒。沧桑里、镜湖无恙，依约沤盟。长庆风流犹昨日，一龛香火伴今生。起容歌、满舞秋迎神，山黛横。名园记，文献征。崇祠祀，露霜零。聚人间宾主，天上精灵。邻近水仙清气味，泉分六一冽芳馨。愿长留、高席位名公，千载情。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "高阳台·挽姚光殇子姚昭明，寄高阳台",
	"paragraphs": "公子清标，书仙宿世，选楼待证前缘。一现优昙，竟成小劫人天。聪明不合今生忏，负今生、万种缠绵。最凄然。剪烛孤檠，写泪新编。沧桑十载韶华短，破江南春梦，花落闻鹃。一片青山，无端付与长眠。乘风料怯殇魂冷，正思量、浩荡愁边。望高寒。玉宇琳宫，重谪何年。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "减兰·题三游洞六一题名、山谷题名墨拓 其一",
	"paragraphs": "江程入蜀。文采风流追往躅。滩转峰回。古洞何年问劫灰。楚天无语。可惜题名人已去。万古精灵。不许狂涛近石扃。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "减兰·题三游洞六一题名、山谷题名墨拓 其二",
	"paragraphs": "夷陵山水。人物留题今有几。欲问欧黄。墨妙难寻至喜堂。探幽江表。惟有云根清梦绕。古意幽声。好事依然两弟兄。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "虞美人·和彊村先生韵",
	"paragraphs": "江南陌上车尘起。乱碧凄迷地。垂杨如缕草如簪。目极天涯澹尽夕阳心。东风暗换流年老。丝鬓添愁恼。也知哀乐意难真。约略花枝犹照酒杯春。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "高阳台·题半樱簃填词图",
	"paragraphs": "沧海寻桑，神山问药，十年去国心期。西北神州，望中一发凄迷。天涯多少春城泪，怅觚棱、回首都非。付闲情、画里勾留，梦里徘徊。旗亭井水都无恙，费成麈麝墨，界限乌丝。开落樱花，新歌合付梅儿。海天大有扬尘感，莽秋心、凉入筝琵。送颓波、无语凭栏，照影深杯。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "百字令·和平阳灵峰摩崖词，寄刘次饶",
	"paragraphs": "孤峰天半，是何人题句，数行劖壁。幸有兰成戡共语，仿佛韩陵之石。甲子何年，山灵不老，重向榛丛辟。登临难问，黯然天水沉碧。不信百字流传，仙岩遥峙，著东山屐。江上飞云邻咫尺，时去时来连峄。猿鹤招邀，龙蛇珍护，多少沧桑迹。吟边风色，万松声振长笛。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "浪淘沙·周晋仙明日新年之作，戏和其韵，兼以自嘲。时甲子除夜大鸡初唱也",
	"paragraphs": "几许买山钱。欲抱云眠。三年枝上学寒蝉。赢得屠苏开笑口，一棹觥船。烛影厌梅边。坐我吟缘。下方鸡唱已纷然。夜色高楼人独伫，明日新年。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "买陂塘·刘丈厚庄属题戊社六六清集，社中人多慎社旧友。即和王海髯词一解为题，予与髯公杭州一别亦数年矣",
	"paragraphs": "怅盟鸥、榭荒波冷，五年前事谁举。新闻汐社潮来信，望倦暮云南去。今旧雨。费十样蛮笺，万叠江湖句。攒眉莫苦。奈赤伞撑空，黄巾满地，良会或天许。西泠好，此际亭亭闲伫。明妆裳佩无数。回风十丈狂尘起，隔断闹红俦侣。君忆否。渐绮梦如烟，我欲寻烟语。低回和汝。想黎阁分灯，槿篱晞发，花外碧山谱。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "渡江云·蟠云先生招集江心浩然楼，阻雨未至，赋此致意",
	"paragraphs": "层楼劳望眼，旧狂料理，十载付飘篷。过江词客老，不尽寒涛，迸怨入丝桐。伶俜得已忍，更凄迷、换羽移宫。何路寻、残花废辇，故国又西风。追踪。前秦后李，短制长谣，掷江流何用。凭寄与、苍凉猿鹤，寂寞鱼龙。阶帘山色浑沉睡，奈天涯、春意惺忪。春未远，沙沤应笑人慵。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "鹧鸪天·元夕和姜门",
	"paragraphs": "撒荔传柑事已陈。凤城西畔易黄昏。新然烛蜡都成泪，旧放灯鳌渐退身。斟浊酒，闭闲门。今年月更淡于人。良宵任罢金吾禁，不遣蛾儿闹夜尘。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "金缕曲·寿王海髯六十",
	"paragraphs": "少日中原志。换沧江、经年坚卧，平头甲子。书剑关河几回首，心与沧波万里。但恨虬髯早■矣。东望余留霸业，有诸郎、齐逐风云起。真健者，自君似。乌衣门巷春光里。近斜阳、槐阴转绿，陈书满几。蠹简芸编摩挲遍，清福三生文字。更佳酿、孟光料理。循例觞宾主集，似兰亭、少长咸名士。歌一曲，我滋愧。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "水龙吟·挽林铁尊先师",
	"paragraphs": "夜台应敛繁忧，湛冥倘胜人间世。劫余江表，流离哀赋，兰成暮齿。沧海观樱，乱红迷眼，卅年弹指。纵桑田留命，尘扬已见，谁相惜，伶俜意。别泪东山曾洒，只遗黎、犹怀词吏。官书然烛，郊春行陌，倚声余事。我更悲来，深恩负尽，文章知己。剩飞吟猿鹤，神弦一曲，仿罗池祀。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "洞仙歌·去腊瞿禅自龙泉邮寄梅花词索和，因循未报，会觏旧燕，根触闲愁，越日杨雨翁复集绮园观梅，被酒有作",
	"paragraphs": "流霞一醉，忆低鬟浅笑。纸帐罗浮梦曾到。怎归来环佩，吹惯胡沙，却换了、林下玉人妆缟。何郎词笔老，回首东风，消受花光鬓丝早。香影旧横斜，一抹巢痕，偎倚处、岁华如扫。更花发、伫看绿阴成，忍攀摘、春寒故枝春少。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "沁园春·参观新安江水电站",
	"paragraphs": "润色江山，水列屏围，桥架飞梁。看云机起重，空中传响，飙轮送土，高处昂扬。缩短工期，节余造价，两万英雄干劲张。喜晴日，快登临眼底，超越寻常。此间东下钱塘。正凤舞龙飞粮又钢。待纵横电网，线连高压，江流调节，利涉通航。好景当前，群山无睡，更喜繁灯出上方。同颂党，把乾坤扭转，功业辉煌。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "沁园春·一九六一年市政协座谈会后，与诸同志游雁荡。余来游第三度矣",
	"paragraphs": "大会神仙，愉快心情，揽胜寻幽。已心猿意马，应归再造，龙湫雁荡，待我三游。饮水思源，看山到眼，烈士陵园壮一州。凭高处，指灵岩天柱，屹立千秋。象征百二峰头。正风利帆张力更遒。又旗开得胜，前途进展，翠堪作被，万愿同酬携扇撑云，支筇过岭，双脚今朝信自由。当年事，坐两人肩上，那不羞羞。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "浪淘沙·成一词寄团结报",
	"paragraphs": "越活越年青。短命相迎。此中人鬼已同型。冻死苍蝇魂不返，历史无情。面目本狰狞。扮出妖精。双簧休唱假和平。不见画皮腊斯克，又说招兵。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "望江南·与永嘉彭表舅父对床夜话之余，因忆十龄时侍先大父至瓯，即寓舅处。舅长余三岁，相与嬉戏，恍然如前日事也。谁缀其语，作东瓯好数阕以记之",
	"paragraphs": "东瓯好，夜榻记当年。不识不知如木石，无愁无闷似神仙。此境尚依然。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "望江南",
	"paragraphs": "东瓯好，九曲巷中居。白石岸濒纱帽水，朱丝竿引锦鳞鱼。此乐忆何如。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "望江南",
	"paragraphs": "东瓯好，共上揖峰亭。斜日远翻孤屿白，断云低接括苍青。坐赏酒双瓶。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "望江南",
	"paragraphs": "东瓯好，小住小南门。朝看水门争舴艋，夜游灯市对馄饨。卅载感消魂。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "望江南",
	"paragraphs": "东瓯好，携手上河桥。青雀舫传游子曲，绿杨楼隐美人箫。魂小笑休招。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "望江南",
	"paragraphs": "东瓯好，握管不胜题。紫燕黄鹂空上下，桃花流水自东西。旧事蚤弃齐。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "百字令·咏秋阴，兼寄瞿禅北京",
	"paragraphs": "秋光今日，有轻阴薄雾，利供趋走。我叹尸居龙不见，常使群阴聚首。经眼萸囊，延龄菊酒，都是陈刍狗。颓然风物，心魂还耐相守。堪笑岁月如流，枯禅槁木，恰称新来瘦。北地初寒羁旅客，帘幕平安消受。谢遣薄荷，包容花竹，且待葭灰后。推排休问，几回尘世开口。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "鹧鸪天·咏杨妃带",
	"paragraphs": "出网霜鳞待策功。加恩水族拜新封。舌羹可比西施美，耳熟能详北监丰。三级浪，一帆风。抵他妃子笑尘红。常珍入馔家家玉，我亦贪馋八十翁。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "鹧鸪天",
	"paragraphs": "显晦殊途巧合并。雪鳗小集待祥霙。同知不枉寻方士，异代仍教享美名。诗县令，女经生。此邦人物又西青。恩波合进华清颂，夜宴思分虢国羹。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "临江仙·景文嘱题剑庐说诗图",
	"paragraphs": "记得曹刘文宴地，乐湖湖水清泠。当时百尺一陈登。干戈催入蜀，衰白见收京。卅载人天真似客，披图谊重师生。遗编校读寸心明。诗瓢幸无恙，万里播才名。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "沁园春·江心文信国公祠，感明季钱希声学士题词事",
	"paragraphs": "来雪何年，终风且暴，尽够思量。忆当日黉宫，教忠劝孝，昔年邻县，撰杖登堂。文献无征，山川不说，仅向四明吊国殇。真羞死，昧勤王父子，无命林张。心伤古庙雎阳。忍嚼齿穿龈事勿忘。叹鹤田残墨，当余惘惘，龙翔御座，久付茫茫。剪水量沙，抚今吊古，抔土中川引恨长。我何恨，怅腥膻虽涤，举国犹狂。",
	"id": "f829908f-3fea-3df1-b7e4-2c29797cbb41"
}, {
	"author": "梅冷生",
	"title": "浣溪沙·游杭州西溪秋雪庵，登弹指楼观芦花",
	"paragraphs": "乌桕经霜千年醉，黄芦作雪一僧枯。荒庵如此得秋无。",
	"id": "f829908f-3fea-3df1-b7e4-2c29797cbb41"
}, {
	"author": "郑猷",
	"title": "念奴娇·西山吊古，用东坡赤壁韵",
	"paragraphs": "海山苍莽，怅历劫虫沙，换成云物。短草荒郊斜阳里，独自撑持半壁。故垒栖烟，精蓝阁雨，并作千峰雪。漫夸形胜，地灵还仗人杰。回忆谢客留题，风流歇绝，谁赏幽芳发。鼓吹前尘天水碧，但见飞燐明灭。望古心摧，伤今泪溅，一样凋华发。延来佳爽，伫看江上凉月。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "如梦令",
	"paragraphs": "蜡照香薰几许。我自伤心无语。薄倖不须辞，钿合清宵漫与。归去。归去。后夜相思更苦。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "暗香·茶山探梅",
	"paragraphs": "峭寒消息。在远山影外，溪南溪北。唤醒玉蟾，扶起花魂小屋里。清梦阑宵醒未，嗟风雪、龙潭孤寂。尽屏却、人世铅华，仙子貌姑射。香国。乱尘隔。顾瘦影自怜，半簃幽碧。破春似客。空谷无人杳难觅。吹鬓东风易换愁，听彻江城京笛。问夜夜林下伫，有谁耐得。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "阮郎归·陈纯白以某女士绘秋海棠画帧属题，为成此解",
	"paragraphs": "晓妆理罢意迟迟。秋心不可知。自揎翠袖检胭脂。红愁欲问伊。花袅娜，叶参差。湘帘纹半欹。图中痕染泪丝丝。花时肠断时。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "减兰·新植杜鹃一本，花发秾丽逾常。因触亡儿之痛，走笔成此",
	"paragraphs": "鹃声何许。啼向空山情更苦。化作春魂。红染枝头有泪痕。声声归去。背地问花花不语。飞尽榆钱。买得閒愁和梦煎。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "水龙吟·题陈意园孝廉风雨填词图",
	"paragraphs": "连番催送归舟，春寒并作愁如许。华发劫后，卷帘尽是，飞花飞絮。梦冷斜阳，云鬟雾鬓，暗传心素。把乌丝悄拂，红箫低按，还商略，蘋洲谱。休说楼头高卧，迸鲛珠、哀音如许。啼鹃拜罢，低垂头白，谁怜臣甫。海气荒荒，四山如睡，暮云无语。问何人为识，么弦弹彻，有沧江趣。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "锦缠道·有怀铁师毗陵",
	"paragraphs": "浪打高城，蓦地乱云成暝。听哀笳、画阑愁凭。碧纱难掩银蟾影。水榭延秋，别有孤光耿。料兰陵酒斟，自成清醒。解温存、晚妆明镜。问隔江、消息何如也，夜潮初落月光黾。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "离亭燕·自题秋窗燕子图，为亡儿作也",
	"paragraphs": "花认断肠红处。似替画中人诉。垒筑香泥深院里，片片和愁黏住。细雨复斜风，费却几多辛苦。掠食浑忘日暮。瘏口哺成雏羽。莽莽云天甘独去。飞傍谁家门户。珍重记归程，好证朱丝一缕。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "祝英台近·案瓶桃花零谢，倚此惜之",
	"paragraphs": "冷凄清，寒食雨。春也没情绪。背地思量，除是侬怜汝。乞分半剪朝霞，长留人面，免惆怅、重来崔护。劳延伫。窄听一夜鹃声，芳心碎如许。薄命前身，今复向谁诉。绿章准奏通明，替花作主。莫轻放、小红归去。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "如此江山·送梅子冷生之武林",
	"paragraphs": "桑弧蓬矢男儿志，壮游岂轻孤负。仆射高阳，步兵广武，何况东南大薮。扬帆击楫，好稳渡之江，莫重回首。咫尺家山，歌离不唱渭城柳。仓皇猿鹤劫后，剩临安半壁，独撑灵秀。侠女亭边，冤臣墓畔，为我多浇杯酒。休嗤邂逅，恐湖上风花，似人消瘦。满贮奚囊，待湔尘浴丑。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "好事近·睡鞋",
	"paragraphs": "背地卸罗襦，越显纤纤盈握。被底勾留香梦，只银灯知觉。红帮笑指绣鸳鸯，陡忆断魂昨。索性难瞒狂眼，任檀郎轻薄。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "满江红·赠新剧社武士派周郎维新",
	"paragraphs": "大宙南东，久惆怅、寂寥无主。偏剩却、小乔夫婿，独撑今古。折戟沉沙销霸气，东风江上空愁语。拨铜琶、狂饮酹斜曛，伤迟暮。心中恨，鸿门舞。胸中愤，渔阳鼓。有史家欧九，眼光如炬。身手豪争游侠传，声施烂比英雄谱。猛思量、一样莽缁尘，凭谁诉。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "画堂春·园中梨花盛放，逾宿已零落矣",
	"paragraphs": "雨丝风片殢人天。一帘春梦如烟。淡妆缟袂月中仙。影也娟娟。飞絮沾泥底恨，飘英堕溷堪怜。东皇诉与意缠绵。惜取韶年。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "菩萨蛮",
	"paragraphs": "阑干曲曲凭肩处。沾衣夜色凉如水。人去画阑空。秋花耐冷红。昨宵镫灺候。瞥见知消瘦。半晌不抬头。眉峰堆旧愁。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "水调歌头",
	"paragraphs": "斯世问何世，劫烧遍天涯。十年湖海豪气，醉里郁槎枒。腾有三分热血，乍填胸墨泪，迸恨咽铜琶。万木飒然起，一片走风沙。鹦鹉赋，蟛蜞梦，鬓俱华。文章今日覆瓿，弹铗和哀笳。我欲御风远举，横绝江南塞北，飞梦落谁家。侧耳听邻曲，唱彻后庭花。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "绮罗香·得相字",
	"paragraphs": "燕尾将雏，莺吭未老，衬出湖山无恙。裙屐翩翩，文酒一堂酬唱。濯冰壶、俊语风流，歌铁绰、逸情云上。尽东南、旧好新欢，闻声跫喜吐瑶想。乌衣门巷且住，剩有园花冶影，供人惆怅。怕倚层楼，日落战尘高涨。况步兵、广武原头，总一例、做愁模样。猛思量、火色鸢肩，问谁奇骨相。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "百字令·和梅伯仙岩纪游",
	"paragraphs": "藏身入海，问莺花春里，销愁何许。留得云山称福地，是我旧曾游处。载榼移尊，分泉煮茗，随分无宾主。疏钟摇暝，梵王何处宫宇。飞泻百丈银涛，亭中晴雪，亭外黄梅雨。眼底兴亡流不尽，乾净犹余吾土。藓洞云归，芜祠烟锁，凭吊空今古。名山仙吏，一时传遍佳句。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "满江红·西湖白文公祠附祀樊谏议，敬赋",
	"paragraphs": "金碧丛祠，閒倒浸、一湖寒玉。更多少、丰碑嵌壁，苔痕雕绿。虎虎东南灵气在，愔愔风雨吟声续。倩群公、香火证因缘，龛同筑。生前谊，联高躅。身后愿，芳邻卜。挹湖山清秀，六桥三竺。歌舞难呼容满起，文章能使韩欧服。待重来、洗盏荐寒泉，馨秋菊。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "鹧鸪天·茶山桃花",
	"paragraphs": "花树缤纷劫外春。扁舟疑在武陵津。溪南溪北飞红雨，山后山前烧绛云。閒品茗，席芳茵。大罗深处著吟身。流杯又报胡麻熟，一抹斜曛掩洞门。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "疏影·题姜白石遗象",
	"paragraphs": "风流未歇。向画图省识，神韵清绝。客绪年年，花落花开，天涯岸柳伤别。凭高不识登临意，但惯阅、空江风雪。记棹回、月黯松陵，定惜小红声咽。尘海沧桑屡换，闹红尚画舸，风调如接。劫外春长，一卷冰绡，冷伴梅边明月。窥帘莫怪清臞甚，为曲怨、玉龙吹彻。待梦魂、重觅孤山，旧约暗香初发。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "八声甘州·辛酉春季，孤屿文丞相祠祀事礼成，集慎社同人澄鲜阁禊饮",
	"paragraphs": "好江山满眼劫尘多，人天感浮沤。念颓波难挽，东风何事，催客登舟。丞相祠堂犹在，正气振千秋。一到中川寺，今古同愁。目极遥青一发，问先鞭谁著，击楫中流。集兰亭旧侣，尊俎换清游。任流连、水风无价，愿谢公、吟兴此长留。波涛恶，休随潮去，为欲閒鸥。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "鱼水同欢·广仓学会于辛酉春三月举行乡饮酒礼，海内耆宿联翩戾止，甚盛事也。时爱俪园主即为罗友兰、友山昆仲举行婚礼，先期修冠笄之典，酌古准今，厘然悉当，词以颂之",
	"paragraphs": "仙乐琼璈云外奏。十里春江，镫火明如昼。珠履三千鸳侣旧。哨壶骁箭金尊酒。香雾冥濛新雨后。花意惺忪，红晕胭脂透。人醉玉楼醒也否。镜奁已觉眉痕瘦。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "凤凰台上忆吹箫·题三游洞六一题名、山谷题名墨拓",
	"paragraphs": "绝壑奔雷，危崖裂雪，阴森古木参天。问倒流三峡，凿破何年。欲固重江形势，咽喉地、关锁中原。悲迁客、投荒万里，泪点苍烟。漫漫白云洞口，鸿爪旧题痕，半蚀苔瘢。有石渠星使，乘兴登攀。留得欧黄姓氏，便一旦、流播人间。应重补前游，剑南蜀道多难。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "虞美人·三首 其一",
	"paragraphs": "江村弱絮因风起。閒杀雕阑地。飘萧短鬓不胜簪。孤负搓酥滴粉旧时心。天涯浓绿撩人老。枝上流莺恼。坠欢如梦记难真。一缕游丝难罥凤城春。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "虞美人·三首 其二",
	"paragraphs": "天津桥上鹃声起。旧是伤春地。归途扶醉拾遗簪。一道斜阳芳草悼红心。琼箫吹月杨枝老。梦惹罗衾恼。相思难觅画中真。犹有深杯婪尾殿余春。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "虞美人·三首 其三",
	"paragraphs": "参差楼阁连云起。满马尘飞地。薜萝风趣上朝簪。招手閒云来去两无心。花时载酒江湖老。知被浮沤恼。炊粱梦醒忆难真。赢得陶然一醉瓮头春。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "翠楼吟·纪别",
	"paragraphs": "柳絮飘愁，梨花惹恨，东风又过寒食。谢庭寻旧梦，顿兜起、天涯消息。泪沾衫碧。羡上枕鸳鸯，偎波鸂鵣。帆飞急。愿为双桨，紧随兰鹢。咫尺。潮语难通，有别情千万，乱萦风笛。游丝缘底事，挽春住、丝丝无力。华年谁惜。纵早订归期，争禁今夕。休凄恻。待缄红豆，寄将南国。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "高阳台·题半樱簃填词图",
	"paragraphs": "江月窥帘，炉烟篆榻，楼台闲浸花阴。客绪凄迷，池塘春梦难寻。移宫换羽伊凉调，借红牙、谱出伤心。彩云飞、缥缈仙山，鹤咽鸾喑。家居好被纤儿坏，寄闲身湖海，铅泪争禁。放眼东南，剧怜灵气销沉。红桑落后归帆紧，倩丹青、收拾兰襟。听天风、悟到无弦，独倚清琴。",
	"id": "096815d1-01b6-3a35-ba92-795dcf588f86"
}, {
	"author": "郑猷",
	"title": "踏莎行",
	"paragraphs": "镜掩鸾愁，钗垂凤怨。泪痕渗袖知谁见。飞花听尽雨中春，深闺一样愁肠转。月黑妖狞，风腥雏颤。练帷碧血重重溅。一双华表峙晴空，神光照见须眉贱。",
	"id": "096815d1-01b6-3a35-ba92-795dcf588f86"
}, {
	"author": "黄光",
	"title": "柳长春·题南湖草堂印谱",
	"paragraphs": "雀堕金新，龟封红老。流传刻画知多少。潜心艺苑诧神镌，研朱酒麝香笺绕。玉叶雕虫，石花篆鸟。少年融匾工夫妙。雪泥爪印认飞鸿，忘怀桑海重倾倒。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "望海潮·题黄君书庐吟草",
	"paragraphs": "门前车辙，花间笑语，提壶争唤登楼。裙屐乍来，朋簪聚会，吾宗欣介黄浮。幕府擅风流。正劫余抚辑，吟兴偏优。芦月菱风，照翻诗稿到床头。年时又报新秋。望濡须坞口，应动离愁。祲沴未销，莼波渐老，画船暂赋依刘。公暇醉乡游。更县门翠落，拾句携俦。春水生时，可待裒集寄卢州。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "百字令·题宜庐先生六十自述诗",
	"paragraphs": "浥蔷薇露，绮窗前、盥读先生诗史。黄叶江南村味永，谁擅风谣之美。耳顺弧悬，心通声入，有酒歌多旨。小飞霞麓，恍犹吟栏人倚。重喜子弟能文，珍藏手泽，鸿雪留笺纸。见说余情将寿补，十载何曾如意。人事纷纭，天才踔厉，未尽行年记。吉金重拾，一篇辉映桥梓。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "满江红·和汪用韵",
	"paragraphs": "促扫星河，谁推出、一轮凉月。满照着、暗潮起伏，奇峰突兀。赏上庾楼豪兴败，吟横曹槊诗情拙。算冰蟾、圆极不胜寒，愁光缺。吹龙管，云开豁。听蛩语，声凄咽。纵嫦娥无怨，秋怀难说。夜色平分催节序，斜辉远望淆胡越。叹去来、依旧是危槎，迷仙窟。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "满江红·和汪妻、任幕用韵",
	"paragraphs": "泼眼寒光，还笑扫、远山眉色。问逐客、吟情安否，薄帷高揭。吴斧未应来斫桂，羿妻何事同奔月。念江山、羞对一轮圆，金瓯缺。听刁斗，声幽咽。看水木，影明瑟。恐清虚府里，难留尘迹。一曲霓裳谁教舞，隔河牛女都曾识。又只怕、七宝未修成，东方白。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "雨中花慢·哭达甫",
	"paragraphs": "旧地重过，老泪争禁，香风惨荡炉烟。望伊人不见，愁说长眠。瞥眼狂尘，匝地伤心，宿草连阡。忍弥留执手，语逐忧来，凄紧堪怜。频年只道，相依患难，谁知遽隔人天。真怪那、一鸮屋顶，双燕床前。可是长沙示兆，抑迎勾漏登仙。赢将今后，湖楼一角，秋思年年。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "苏幕遮·春后多雨",
	"paragraphs": "望湖山，吾问汝。底事韶光，只解愁风雨。惨绿门前添几许。碧草多情，枉向黄莺诉。幸今年，邀闰住。未到清明，莫便伤春暮。一任长堤飞柳絮。待得新晴，约伴寻芳去。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "临江仙·雨中看花",
	"paragraphs": "容易新年又过了，春风不放天晴。万千红紫任飘零。斜阳空有意，逝水总无情。欲傍宫墙来擪笛，前头鹦鹉愁听。霓裳何日许偷声。一行亭北草，青锁恨难平。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "满江红·春恨",
	"paragraphs": "如此春光，空山里、吟帘慵揭。最堪恨、晓风旗怒，晚晴笳咽。荒野草心难答报，瑶台花影偏重叠。劝伯劳、叶底暂藏身，休饶舌。天空雨，云间月。时不定，愁难说。更峡猿沾泪，蜀鹃啼血。满地落红泥欲化，浮萍柳絮还相结。问倚楼、玉笛为谁忙，声吹裂。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "金缕曲·江队长招宴",
	"paragraphs": "一朵红云捧。喜新知、陈蕃下榻，快邀侬共。烟隔飞桥帆稳渡，宴集琼台仙众。高会罢、髡留客送。况是酸咸滋味外，叠衾裯、软暖还堪拥。香未爇，酒先中。江湖一觉醒尘梦。莽英雄、吹波叱浪，涤瑕超用。指说烟霞曾相识，还许箫声引凤。也未免、怦怦心动。往事追谈飞逸兴，便欢然、擪笛成三弄。回首处，暮云重。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "江城子·蒲门谷仓失火，金某被累，余为营救。感赋此阕",
	"paragraphs": "骊山一炬美人惊。肃宵征。诉哀情。禁燕囚莺，何处觅娉婷。弹拾金丸缘底事，花影重，月愁生。寂寥吴市咽箫声。纵分明。倩谁听。梦破春窗，壶漏未曾停。差幸琴边邀鹤语，衔石去，海波平。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "青玉案·春闷",
	"paragraphs": "衰颓莫叹春如故。只自问、为谁误。妙曲睢阳思善度。一窗残月，数行斜雨。终日和愁住。莺梭燕剪时来去。柳絮偷飞向何处。美景良辰留几许。屋累泥滞，叶衔花妒。怕有冤禽诉。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "醉红妆·题内子画贺陈仲眉、伍玉梅结婚花鸟",
	"paragraphs": "天香国色称娇容。喜瑶台，月下逢。百花争发仗东风。三生石，指芳丛。春痕一捻透轻红。个中味，有谁同。好鸟提壶来劝醉，杯底物，逐情浓。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "醉红妆·贺黄子樵书庐结婚",
	"paragraphs": "房中曲奏念奴娇。魏手纤，称楚腰。晕添两颊浑红潮。徐却扇，识温峤。而今真个到蓝桥。听引凤，度琼箫。一刻千金鸡莫唱，最难得，是春宵。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "虞美人·桐孙事",
	"paragraphs": "柳丝乱拂随风雨。蓦地将侬妒。刺桐初放不禁愁。竟逐残红飘泊落孤舟。杂花刚满江南树。草长莺飞去。忽闻高唱阮郎归。赚得琴声一晌慰寒梅。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "南乡子",
	"paragraphs": "归梦欲还家。为底城东路转赊。薰入宓琴思解愠，乖差。依旧芸香莫辟邪。愁鬓逐风斜。何处重寻古押衙。赖有沈郎呼共语，登车。乞取春阴好护花。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "伤春怨·咏江南事",
	"paragraphs": "怅望江南路。满眼落花飞絮。旧恨酿新愁，血泪浇，春如雨。鹤鸣天不许。柳舞谁为主。一盏祝东君，愿爱护，休相妒。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "离亭燕",
	"paragraphs": "小院秋千轻打，休信系绳作绠。莫道故乡堪衣绣，蓦地草摇风猛。柳外即离亭，深恨有人欢幸。听雨故园酸冷。观火隔江悲哽。南指青萍歌斫地，剩糁杨花无赖。作意闹春光，却羡枝头红杏。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "庆春泽·闻叶队长士元阵亡",
	"paragraphs": "如草青袍，溅花血泪，江南春雨堪怜。满地愁云，问谁吹起尘烟。衔符使鸟因风暴，醉丹霞、酒促人颠。骇园林、一叶辞条，羯鼓哗然。悲风海澨生荆棘，记年时酝酿，成就今天。柳色深藏，寻声只有啼鹃。刘郎未老桃花尽，把伤时、写寄哀弦。两难堪、马牛为鬼，鸡犬成仙。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "探芳信·闻官军受挫，神话愈奇",
	"paragraphs": "为徭费。正送恨浇春，拖愁入味。甚舞袖郎当，登筵望谁继。杏花乱泣江南雨，霸上犹儿戏。问闾阎、若个焦头，那人烧尾。堪悲一枝寄。拚祸逐时添，灾随尘沸。鸡犬相逢，多道有仙气。能言鸭笑黄金弹，空恼王孙意。莽痴憨、只探骑猪去未。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "南浦·闻王黄奉令招抚无效",
	"paragraphs": "千里草青青，有流莺，将春逐渐牵引。狂雨促狐鸣，丹书剖、呼起乱烟凄紧。朦胧醉眼，妄言头举长安近。回风阵阵叹如此，花村景光抛尽。从教有客寻芳，总香污鞋泥，迹迷心印。甚处不销魂，千家树、都化绿愁红恨。荒唐话劫，散灰谁悉来收烬。那堪鹤问空只在，枝头听传花信。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "雨中花·闻杂军及第三团一律撤退归，第四团童团长继剿",
	"paragraphs": "横槊临江吟未了。怎惊起、夜乌树绕。影动杯蛇，射疑水蜮，瞥眼莺声乱。盼得牙旗花外到。想野丈、定多烦恼。恨释春风，香还秾艳，愿唱清平调。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "陌上花·闻董曾入同善社",
	"paragraphs": "枌榆社废无端，鶗鴂逗花酣叫。李代桃僵，眼底故园凄断。众芳可有金铃护，蘸梦绿阴残照。欲因风、寄问旧时莺燕，向谁啼笑。忆芳亭静坐，饶沉醉着，万紫千红重劝。一树梅花，早怕蔓藤奉绕。笛声忽听杨枝折，更唱入云高调。想如今、纵有君房才思，语言难妙。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "东风齐着力·闻军队于危险时集中火力，藉获胜仗，而廖指挥肯亦继到助剿",
	"paragraphs": "杨柳愁中，春旂忙里，惨绿弥乡。兔狐啸雨，鹗隼故回翔。好趁晴光乍转，张罗网、较猎长杨。谁知那、深宫镜样，又作啼妆。醉态甚猖狂。荒村外、湿烟已近昏黄。有人食蔗，应箭落门傍。幸赖湿犀毁照，深渊怪、始远潜藏。还寄语、轻裘缓带，挈领提纲。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "卜算子慢·江南人来说愚民惨状",
	"paragraphs": "春烧渐猛，芳草半雕，柳絮乱飞何苦。雨洗残尘，地糁败红如许。兀啼鹃、带血催归去。也应悔、浓妆淡抹，风流欲赛张绪。自问心安否。惨几处华林，已成焦土。蠢似灯蛾，乱向火光寻路。试回头、故里残痕睹。纵你有、哀情万叠，奈天高难诉。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "倦寻芳慢·闻官军焚掠钱库等处，甚惨",
	"paragraphs": "鸟声未碎，芳草遥看，烟和愁聚。燕入湘帘，遍啄残红飞舞。梦醒梨花心未冷，眼迷榆叶钱堪数。更谁怜，恁啼红化碧，拂黄点素。问过客、浔阳消息，是否琵琶，将人留住。万唤千呼，总是骄憨无语。羽帔星冠尘境外游蜂浪蝶还相妒。凭危楼，只瞻望、杏花深处。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "百尺楼·四月六日，江南开山后回忆，伯兄随张官去",
	"paragraphs": "春风吹绿波，重湿愁来路。燕蹴飞花舞未残，指点虚无处。老学邯郸步。少卖长门赋。江北江南水复山，休再种、莲心苦。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "河传·数日不作词，偶有所触，率成此阕",
	"paragraphs": "恨花怨萼。捧情书懊恼，憎郎轻薄。看长绿阴柳，线何曾穿错。对红笺，空泪落。傍人暗劝休交恶。一水通辞，有意微波托。鹦鹉不妨，只恐宫娥知觉。莫怕羞，同画诺。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "城头月·雨中春莫",
	"paragraphs": "纱窗坐守风和雨。郁郁无情绪。偏是酴醾，迟迟不放，故意留春住。玄都观里桃无主。柳更狂飞絮。呆极东君，深红落尽，还不言归去。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "调笑令·题内子画贺友人结婚牡丹双燕",
	"paragraphs": "燕尔。燕尔。玉树春生可喜。棘庭绿意交雕。鸳枕红情乐饶。饶乐。饶乐。鸡下五更遮莫。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "蝶恋花·写闷",
	"paragraphs": "月话黄昏鸡唱晓。昏晓匆匆，恼闷催人老。两鬓因秋霜染早。春来羞见长堤草。狼藉杯盘人去远。最苦光阴，日向心头扰。劳我相思何日了。隔帘一点青山小。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "探芳信·送故人出游",
	"paragraphs": "望南浦。问王粲春来，优游何处。却笑东风恶，添寒复吹汝。故乡多少难言事，恨不同舟去。休相思，一任烟汀，落红如雨。殷勤花肯护。假十二金铃，芳菲围住。打起莺儿，莫教梦窗语。春光已被饧箫误，悲惨流年度。念归途，会见虹销璧渚。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "八声甘州·闲坐偶念旧友",
	"paragraphs": "念杖藜畴昔别墙东，不知寄谁边。可曾赁梁鸿，庑坐献之毡。回首凄迷，故里依旧黯云天。身世叹如叶，风急堪怜。忍听往来燕雀，说寻烟锁谷，不许莺迁。矧江童网雁，生卖得青钱。笑匆忙、铅刀操割，更垂帘、终日伴钗钿。思今后，销山城刚气，惟望更弦。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "清波引·为张商铜元事",
	"paragraphs": "剑光如许。问谁唤项庄起舞。注心阿堵。美人绉眉妩。错刀敢云赠，却为青蚨生妒。幸无分及余香，望铜雀拼飞去。愁怀漫诉。被花恼看似隔雾。片云随雨飏天际，凭汝多财原非福。莫效河间工数。况有浮草闲花，向风飞语。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "绮罗香·即事",
	"paragraphs": "鹈鴂丁宁，听来似说，堂上琴声堪怪。花放河阳，恐被蝶蜂闹坏。飞玉屑、街口空谈，范金容、城腰虚拜。恣冥搜、一掐眉痕，酸咸殊嗜在言外。遑言欢会苦短，辜负香衾起早，徒呼无奈。月冷蛩秋，残梦枉思情介。想种桃、初过玄都，便弄烟、一枝青霭。莽苍苍、痼疾难医，夜郎还自大。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "卜算子慢·闻汪又登台",
	"paragraphs": "春光渐老，花事半残，忽又落红飞起。蜀魄声嘶，柳色白门浓未。问龙蛇、底事争闲气。怕大地、狐鸣鹿逐，长留赧黛难洗。各有鸥盟契。曾携手悲歌，碧云宫里。渚照温犀，竟露怪头妖尾。莽抟风、谁解颠鹞意。纵说得、千钧一发，奈频来萋斐。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "婆罗门引·挽陈月泉",
	"paragraphs": "归云暮卷，一声狙击起悲风。霎时杀气摩空，玉树庭阶僵卧，鹃血染花红。待莺儿啼到，鸷鸟无踪。纕麑计工。微波托，话难通。记得豪言系颈，共仰终童。笙歌未已，竟有人、报怨暗弯弓。蛮舞散、枉唱回风。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "最高楼·感天遂事",
	"paragraphs": "徐公去，城北少知音，扁鹊耻为禽。凫飞忽尔来双舄，龙宫可有得千金。悔莫追，屡督过，不投簪。忆前日、云江听十索，又今日、琴堂歌四犯。玷橘井，负鸳衾。不堪西陆蝉沉响，复愁北固鹤鸣阴。望山头，徒兀坐，只悲吟。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "东风第一枝·挽林师铁尊观察，用梅溪韵",
	"paragraphs": "北沪潮消，南园月落，瘦腰惊瘗抔土。晚香新撰思声，半樱旧簃闭户。云屯戈甲，返吟魂、安排何处。重念省、前度追随，不绝剩音如缕。灵运往、但寻梦句。瓯社集、未忘宴绪。忆除驺从游山，更携雁壶命侣。休嗤闲咏，也算是、鸡鸣风雨。快过了、将十二载，报道先生归去。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "烛影摇红·为补充营作",
	"paragraphs": "瞥眼沧桑，北南尘劫随风起。潮流推演到山家，空剩枝无几。应住何须问彼，自由居、房房襆被。鹤鸡互混，燕雀纷喧，遑言甲第。春日闲游，马蹄花蹴香生尾。楼头争看惨衣绿，红豆殷勤寄。云海鱼忘兵洗。只桑中、莺声腻细。池风吹水。任有情人，感时挥涕。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "梦扬州·逃兵",
	"paragraphs": "夜灯明。照卧床宵未方清。梦笔未花，细柳飞来悲声。暗尘随骑东风紧，透绣帏、摇动心旌。呼童起探消息，始知乌逝虬惊。记否神通钱灵。才李戴张冠，鳖伏蛇行。阵整乱鸦，蓦地鸥渝前盟。九牛七马三羊数，返旧巢、何以为情。真面目、庐山尚在，生恐题名。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "梁州令·见闻所及，用六一居士韵",
	"paragraphs": "水乱惊风飐。碧浪红裙牵染。身裁一样眼迷离，雨收云散，引月窥衾簟。美人教战还临鉴。未肯衣香减。柳腰虽渐肥硕，修容总买胭脂点。有客思罝掩。招邀故偎宫槛。渠侬方喜弄温柔，相逢巧笑，做出妖姬脸。红尘紫陌羞望敛。云被山相赚。沿溪瞥眼多飞絮，随风只恐成浮艳。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "花心动·李陈结婚事",
	"paragraphs": "花为春开，相逢时、欢分两家烟柳。沽酒夜邀，听戏晨呼，才识此君聪秀。绿衣儒将风流甚，应得个、添香红袖。讵过访、东床未暖，竟占佳偶。始信天缘本有。虽素昧平生，自然将就。瓯水蓟门，万里春怀，吉士不妨来诱。待拈斑管催收日，看鳒鲽、同行携手。祝你俩、天长更兼地久。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "疏帘淡月·闻式僧事，感慨赋此",
	"paragraphs": "禅房昼坐。忽草逐门开，花从钵堕。平地风波，突起任他扬簸。盼归云衲斜阳里，问东君、如何裁可。心忘三昧，目迷五色，转移飞祸。念平昔、莲华静课。萦尘梦难醒，金刚严锁。柳絮何因，特地结成空果。夜叉白日猖狂甚，笑缁流、鹿苑难躲。且安瑶室，咒来自得，水澄烟妥。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "渡江云·为颖川事",
	"paragraphs": "山城如斗大，卷帘四顾，瘴气满湖岚。一声惊突击，几处官蛙，鼓吹那能堪。搜金发土，报如今、演到江南。休说是、河阳花县，锄种兴方酣。叨贪。鱼依荇绿，蝶趁蕉红，更从旁窥探。想午夜、挑灯顾影，应笑侬憨。老僧懒见庐山面，念旧人、惟有何戡。悲食苦，知他何日回甘。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "征招·送故友人姜君真夫归柩",
	"paragraphs": "才看花事酴醾了，伤心故人亡矣。善射范驰驱，岂妖禽回矢。招魂兰棹舣。问年华、才逾强仕。五载依人，一朝沉志，殁而犹视。难忘是深闺，明珠泣、争禁怨琴丝理。膝下念娇儿，又蓉城遥寄。乱离今未已。漫惊叹、人情如纸。忍瞻望、七尺桐棺，伴落红归里。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "南乡子·即席次阮厅长原调",
	"paragraphs": "云出补苍穹。一路欢声遍浙东。此日德车来下邑，重逢。桃李春敷满县秾。酒映国旗红。征服蚩尤祝下风。密坐仲容尤雅量，诗工。不数吟坛陆放翁。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "浣溪纱·即事",
	"paragraphs": "春恨如尘扫不开。个侬谁唤踏青来。欲行复止意徘徊。揩眼衾边萦蝶梦，回头帘外惹花猜。郎心为底便成灰。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "浣溪纱·咏敌去后情形",
	"paragraphs": "倦返蜗庐意愕然。绝无人迹劫余天。不图鸟啄又来前。相识何堪尘更恶，知情尚幸鸟能言。东君知否肯侬怜。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "百字令·和梅伯仙岩纪游",
	"paragraphs": "家山无恙，任闲中消遣，分花移竹。忽报音书云外至，十幅新词争读。孤峭仙岩，清癯仙客，鸿雪留高躅。缁尘不到，练银飞泻峰腹。犹忆康乐风流，羲之潇洒，千载高风续。料得闪灵应失喜，闻有足音空谷。世事沧桑，胸襟丘壑，吾亦耽幽独。悠然神往，一峰天外高矗。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "八声甘州·辛酉季春，孤屿文丞相祠祀事礼成，集慎社同人即集澄鲜阁禊饮，次韵奉和林丈鹍翔",
	"paragraphs": "镇中川丞相旧祠堂，愔愔起灵风。叹江流不返，潮消潮长，淘尽英雄。又是春归时候，鹃血旧啼红。多少兴亡恨，塔影摩空。三见蓬瀛浅后，只荆驼影外，灰劫重重。有油幢新第，何处表孤忠。且招邀、题襟旧侣，把满怀、豪气付杯中。颓然也，作神州梦，俯瞰鱼龙。",
	"id": "982cc3ec-7681-3fba-acab-8565010345ac"
}, {
	"author": "黄光",
	"title": "凤蝶令·浙人重葺白文公祠，附祀樊谏议，从絅斋学士议也，次韵奉和林丈鹍翔",
	"paragraphs": "夜月圆明镜，天风响玉珂。九关虎豹不曾诃。闻道双星今夕渡银河。故国风云改，名流杖履过。霓裳重谱旧时歌。知否贞元朝士已无多。",
	"id": "982cc3ec-7681-3fba-acab-8565010345ac"
}, {
	"author": "周作人",
	"title": "菩萨蛮·夏日村居，集句",
	"paragraphs": "四檐山色清残暑。草深闲院虫相语。凉风过柴门。孤烟竹里村。宿润侵苔甃。扫花山石瘦。篱落带斜晕。樵声出翠微。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "菩萨蛮·送戛剑生往秣陵，集句",
	"paragraphs": "风力渐添帆力健。萧条落叶垂杨岸。人影夕阳中。遥山带日红。齐心同所愿。努力加餐饭。桥上送君行。绿波舟楫轻。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "菩萨蛮·春日天香阁偶成，时辛丑寒食",
	"paragraphs": "庭树露浓花气湿。花里小楼双燕入。明日是清明。春逢小雨晴。轻㮒浮草色。苍筠密于织。竹阴借东家。苔阶日影斜。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "菩萨蛮·辛丑清明游戒珠寺，望黄琢山率赋",
	"paragraphs": "尚爱此山看不足。芳草和烟铺嫩绿。风静鸟声圆。春阴寒食天。云岚青欲滴。落日衔翠壁。飞絮拂归鞍。春衣雨后寒。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "浣溪沙·春日集句，用坡公春情韵",
	"paragraphs": "庭院无人花自飞。乍晴池馆燕争泥。竹枝香露湿人衣。千缕麴尘杨柳绿，一江微雨鹧鸪啼。花间觅路鸟先知。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "浣溪沙·春日遣怀，集句",
	"paragraphs": "小醉微吟过一春。杏花雨细欲生尘。闭门高卧养天真。只有梅花是知己，重与江山作主人。好书堆案转甘贫。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "初夏村居即景",
	"paragraphs": "杖藜扶我过桥东，竹院莎斋小径通。杨柳池塘科斗水，杏花村馆酒旗风。一逢山色斜阳外，千树蝉声夕照中。剑匣指头容醉卧，日光穿竹翠玲珑。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "四时村居即景 其一",
	"paragraphs": "轻寒乍暖试晴和，风送春声入棹歌。雨细有痕秧正绿，浓香如蜜菜花多。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "四时村居即景 其二",
	"paragraphs": "庭院无人燕语长，小田撒雨稻苗香。蒹葭影里和烟卧，红树蝉声满夕阳。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "四时村居即景 其三",
	"paragraphs": "半天寒色在啼鸦，红树青山日欲斜。村市独归江路熟，秋风初冷稻吹花。",
	"id": "b7635ac2-281d-3983-8e4e-3a3b730d9178"
}, {
	"author": "周作人",
	"title": "四时村居即景 其四",
	"paragraphs": "枫落吴江小雪天，夜寒应耸作诗肩。风林叶脱山容瘦，看到梅花又一年。",
	"id": "b7635ac2-281d-3983-8e4e-3a3b730d9178"
}, {
	"author": "刘景晨",
	"title": "好事近·冒雨访杜隐园居士，舟中有作",
	"paragraphs": "春雨冷凝烟，烟罨万山春色。闲倚画船遥睇，见菜畦新碧。人家橘柚远中村，不辨故人宅。但向老佣频讯，到了应逢得。",
	"id": "f63e38c9-58a3-3d31-a60c-508643888842"
}, {
	"author": "刘景晨",
	"title": "金缕曲",
	"paragraphs": "彭泽怀归早。便相携、飘然琴鹤，扁舟风好。笑谢钓龙台上月，从此闭门却埽。且消受、江村蟹稻。林下盘桓曾几日，忍诗囊、忽弃平生稿。秋瑟瑟，惊宿草。风尘能吏知多少。只先生、十年依旧，风襟月抱。诗笔能回天地意，一夕可门淫潦。替呼吁、苍生枯槁。万斛红陈天府惠，展瑶章、岂独寿梨枣。穷檐命，仗再造。",
	"id": "f63e38c9-58a3-3d31-a60c-508643888842"
}, {
	"author": "刘景晨",
	"title": "金缕曲",
	"paragraphs": "奖许羞兰藻。乍追随、春风杖履，故山归好。尘诲檐前昨日事，朗朗照人古道。怎天不、憖遗一老。来日大难家国感，况老成、一旦先生颓倒。挥泪涕，公知否。壮心我愧消磨早。竟无端、依人江汉，生涯萍梗。蓦地鼓鼙声踊跃，一霎雷轰霆埽。剩只影、归来草草。缟素哭公兼愤世，又书空、咄咄愁殷浩。频搔首，问苍昊。",
	"id": "f63e38c9-58a3-3d31-a60c-508643888842"
}, {
	"author": "刘景晨",
	"title": "贺新凉·戊寅四月，夏瞿禅避兵瞿溪，主人为治舍而覆燕巢。瞿禅赋此调见示，感而和之",
	"paragraphs": "院落春时节。怪无端、书巢旋定。羽巢旋夺。终是多情呢喃燕，那诉香泥摧裂。但主客、丁宁将别。十载高栖双凤稳，蓦风风、雨雨还危绝。成毁事，付天决。层愁叠怨都休说。莽江南、乌衣晚照，六朝消歇。拍手楼台重金粉，一夕雷奔电掣。更万柳、西湖水咽。仓卒无依人间恨，待结邻、相守归来日。新尔垒，允逢吉。",
	"id": "f63e38c9-58a3-3d31-a60c-508643888842"
}, {
	"author": "刘景晨",
	"title": "贺新凉·戊寅七月，题《海鹤图》，为许达夫六十寿",
	"paragraphs": "皓鹤凌沧海。渺予怀、风波无际，羽毛无改。宜似幽人栖尘外，俯视峥嵘嵩岱。正杖履、萧然何碍。燕笑莺啼纷过眼，问春韶、几日能相贷。鹰且鸷，复安在。归飞我亦甘闲废。太匆匆、髯都缕雪，酒还浇块。却遣鸥盟重携手，聚散江湖卅载。倘白发、澄清可待。好为君歌难老句，又奈何、牵杂新亭慨。君莫笑，故狂态。",
	"id": "f63e38c9-58a3-3d31-a60c-508643888842"
}, {
	"author": "刘景晨",
	"title": "满江红·戊寅八月，重庆孔诞大祀，迂叟闻之，为七言律诗一首见示，赋此为和",
	"paragraphs": "万垒骚然，秋消息、桥门释菜。渝水上、枢衡粗奠，豆笾虔对。撼树蚍蜉容感悟，经天日月终光采。只诸州、堂庑十年间，沧桑慨。斋沐事，宁谁绐。忠切语，宜无罪。算明禋未懈，三山东海。求野将毋惭礼失，叔香倘亦如神在。盼而今、跄济圣人徒，衍能改。",
	"id": "f63e38c9-58a3-3d31-a60c-508643888842"
}, {
	"author": "刘景晨",
	"title": "水调歌头·戊寅十月，题吕文起丈于园剩稿",
	"paragraphs": "俯仰几桑海，寂寞老菟裘。平生出处踪迹，诗墨与终留。梦里燕筝吴笛，身外闽烟粤雾，了不系欢忧。自是射雕手，天遣狎归鸥。病中语，长记省，雪窗头。大难来日，堪虑风雨底绸缪。三径遮人草棘，十载迷人花絮，谁共赋新愁。剩我孤吟者，短鬓亦成秋。",
	"id": "f63e38c9-58a3-3d31-a60c-508643888842"
}, {
	"author": "刘景晨",
	"title": "水龙吟·庚辰二月，瓯社诸君集东山永嘉词人祠堂，公祭前瓯海道印林铁尊先生，招与会奠，敬献此词",
	"paragraphs": "倚栏王谢斜阳，好官旷代还追惜。如碑万口，今之循吏，去思何极。丹荔黄蕉，此时筵几，士林沾臆。念江山文藻，凭谁振起，知仍展，浦江席。容易海田过眼，耐低徊、廿年踪迹。沪西闻道，劫余栖寄，■然双屐。鸳水颓流，凤台衰草，昔游休忆。倘重来梦里，醉歌无恙，旧云根石。",
	"id": "f63e38c9-58a3-3d31-a60c-508643888842"
}, {
	"author": "朱荫龙",
	"title": "鹧鸪天·浮图关作",
	"paragraphs": "斟雨酌烟酒易醺。巴山今古几劳人。无多暝色催笳鼓，有底风怀问笑颦。归路渺，别愁新。一行寒柳接濛溟。强支短杖听江水，何日呜咽到楚萍。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "水调歌头·园夜茗坐，粉脂蔚发，友人索词，为赋此解",
	"paragraphs": "密叶拂光影，腼腆夜灯红。淡妆素月辉映，花露堕怀秾。一缕游丝才住，却惹微波偷注，潋潋半瓯风。遮末觅消息，商籁有无中。回眸处，飞玉镜，剪清泓。便教意也销尽，侬意本来慵。休漫去留无绪，又道悲欢难据，醒梦总倥偬。惜取眼前景，莫更诉幽蛩。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "鹧鸪天·酬孤桐丈见贻之作",
	"paragraphs": "拚托虫鱼遣壮时。商量细琐我何辞。相将奋袂登楼去，可肯扶墙着壁迟。拙重语，雅骚思。乱流并进十年期。迷离楚泽多芳草，花外花间蝶傥知。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "采桑子·闰五更",
	"paragraphs": "分明一闰催秋早，碧汉波清。绿醑心倾。薄醉新凉两不胜。骚魂未许轻销得，残漏丁丁。归路生生。今夜乞天闰五更。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "望湘人·呈孤桐丈",
	"paragraphs": "正檐花坠玉，帷穗戛珠，赋愁初解凉味。袖墨痕新，襟尘渍腻，刻意伤秋秋未。一院明窗，四郊残垒，几声幽唳。问宾鸿、何地宜居，眼底沧波如晦。谁护清吟浅醉。漫深灯独夜，梦云偷委。恁咫尺蓬山，也自迷茫烽燧。碧琅畏理，青珰慵寄，暗拨寒灰心字。又一片、怨角凄笳，荡漾风丝天际。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "多丽·孤桐丈命校理近作词稿，移录既毕，敬题卷尾",
	"paragraphs": "夜灯红。书帏悄动回风。正低徊、声声字字，凄商响彻清桐。了平生、哀歌豪哭，争付与、烟婢书童。叶自黄芸，鱼还赤尾，微波摇梦忍怔忡。问千古、抽刀断水，落落几人同。空惊对、天南一老，岳外孤峰。说飘零、滋兰畹晚，词心恰似飞蓬。渺无涯、沉湘赋意，余一代、开国文宗。茧绪彩线，蕉心剥见，逆流扶醉漫西东。又写遍、欹斜淡墨，撩我恨无穷。凭谁语、江湖满地，莫计前踪。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "摸鱼儿·检清百家词呈孤桐丈",
	"paragraphs": "数清时、觅声敲韵，主宾毕竟谁是。江山不限骚人笔，何苦栖皇如此。商变徵。挥手罢、余音犹袅蒹葭水。才华散绮。算开派朱张，束流王郑，莫漫心期许。十年事。夕照沧波梦里。危栏拍遍慵倚。碧朱歘幻高吟后，却泛清漓寒泚。秋风起。便洒尽、纵横老泪情何已。独弦自理。任苏放辛空，周严吴密，中道差堪驶。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "莺啼序 辛巳六月廿九日，半塘翁逝世三十六年，共李重毅任仁、区得潜文雄二先生于翁故宅小集，同人聊修薄奠。适长沙章孤桐士钊先生来自行都，亦欣然莅止，辄题此解，录呈正拍",
	"paragraphs": "萧疏断云过雨，揽峤西胜处。洞墙缭、明灭波光，旧宅空占尘外。画阑迥、临高气结，荷风冉冉吹衣袂。荫台碑、人去松孤，恨萦天际。一往幽怀，载酒吊古，趁轻镳缓辔。暗惊省、卅六年前，短箫声断吴地。莽江南、哀蝉竞咽，似都识、中仙身世。悄消凝、烟锁平芜，满楼凉意。长门怨损，大泽吟枯，草庵剩寄蜕，心伤一第。词衰天遣挥常淅，记庚年、鼓角秋边泪。无多手泽，随意大笔翻腾，重拙洗净红翠。宗风未绝，此日园林，又俊才济济。驻岭表、骖鸾聊且，祭酒同倾，悼逝忧时，派开流委。哀弦自理，家山念破，杉荒榕老谁共赋，漫修堤、斜日开澄霁。摇摇湖海襟期，望极长天，鹜霞飞未。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "高阳台·丙子西园雨夕，赋呈同座",
	"paragraphs": "急沫欺灯，惊飙排座，乱时良晤堪嗟。经得新凉，酒红又减些些。劳生渐惯羁迟苦，又无端、岁岁天涯。暗消凝、能几轻狂，负了风花。寻常晴雨关哀乐，念故园月色，一望犹赊。有许闲愁，清吟暗换年华。龟年端合江南老，甚商弦、怨入琵琶。漫停杯、欢场短短，莫倚凄笳。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "浣溪沙·赠舞姬",
	"paragraphs": "百结流苏绮浪平。微风偷暗琐窗灯。月窥人影故盈盈。细喘炉烟同袅绕，新盟花雾共浮沉。碧天飞渡几星星。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "鹧鸪天",
	"paragraphs": "万一残红淡不收。人天何处许回眸。依稀雾縠欹仙体，约略风鬟未整头。眉黛敛，酒红柔。一桁帘雨浣新愁。藏哀莫问高楼外，今日新凉未是秋。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "相思引",
	"paragraphs": "痴绝香泥涴去踪。积阴如墨染芳丛。漾寒潮怨，点点入门钟。旧誓渐摇烛上碧，荒颜莫问酒边红。临高千绪，风雨乱归篷。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "喝火令",
	"paragraphs": "浅黛双眉逗，零脂满袖斑。夜深重幕起高寒。勾引一丝新恨，风雨满人间。素约萦心久，明灯照影单。无凭客梦也阑珊。怕忆夕阳，怕忆夕阳山。怕忆夕阳山外，马背看春残。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "浣溪沙·赠友人",
	"paragraphs": "醉里朱颜可耐看。凄迷灯火话天南。十年草草鬓毵毵。啄碎花须莺自老，敲残壶嘴意何安。宵行莫怯夜风寒。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "鹧鸪天",
	"paragraphs": "断送江天袅袅钟。几回催老少时醲。目成蝶翅蜂须里，肠断鸡声鞭影中。梦无据，语初终。天时人意两朦胧。凭君低唤心头影，一掬寒泉浣醉红。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "鹧鸪天",
	"paragraphs": "但恋残秋不恋家。觉来旅味酽如茶。欲从尘海偷偷老，几费微波特特斜。挥铁板，倚铜琶。莫矜年少薄风花。酣红总被愁催去，枉叩人天一线涯。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "唐多令",
	"paragraphs": "愁绪接苍茫。花潮涌四厢。动书帏。点点星光。销得邻鸡清入骨，尽门外，着鞭长。归雁阻边墙。巢泥失旧香。约不住、雨横风狂。纵遣心头终碍眼，浑不似，少年场。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "金菊对芙蓉",
	"paragraphs": "细拨炉灰，静听檐溜，算来真到中年。纵难消儒侠，也介狂狷。从教凤泊鸾飘惯，看镜中、标格依然。冻痕才化，一庭雾雨，莫漫成烟。几度劫，老人天。是忧谗意绪，总怕缠绵。况梦伤幽邈，约误婵娟。屈骚庾赋萧条甚，更为谁、料理词笺。无多豪泪，纵横挥入，恩怨间间。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "小重山",
	"paragraphs": "归梦凄迷夜夜真。昔时歌哭处，阒无人。茫茫劫火散青磷。城何在，一片烧新痕。谁与话悲辛。南天留一柱，吊斜曛。江山轻易委胡尘。芳草发，莫更问王孙。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "四犯令·赠绮雯",
	"paragraphs": "伤心莫问江南柳。处处名山有。碎墨零脂都不朽。看白日，销醇酒。今生拚与长相守。耐得凄凉否。莫笑黄金轻脱手。恩与怨，思量久。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "索酒",
	"paragraphs": "放眼冷枫红处，破屋数椽，暮山如梦。情绪萧萧瑟瑟，万难排遣，怨菲凄葑。半霎销凝，又愔愔、一缕心香动。旧时人家庭院，应觉斜阳寒冻。孤鸿天末断归期，漫笺写沉哀，书传余痛。正黄昏难耐，又野笛凄切，临风轻弄。助我孤吟，倚深杯、休教手中空。算未篘酒香中，离愁最重。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "鹧鸪天·赠景山",
	"paragraphs": "君自高吟我放歌。珊瑚击碎意云何。春山还在斜阳外，秋雨偏惊落叶多。杯纵饮，剑横磨。狂名赢得未蹉跎。论交廿载心期在，莫向风尘怨逝波。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "浪淘沙·纪梦",
	"paragraphs": "云绪挂虹腰。同上兰桡。柳丝拂面桨轻摇。仰首窥人低顾影，蝶粉才销。微觉暗香招。薄雾如绡。波纹一串碧环遥。逗得白莲浓睡去，落瓣飘飘。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "中兴乐",
	"paragraphs": "鼓鼙声里费猜寻。青天白日愔愔。汉皋佩冷，桂岭香沉。算来负尽初心。盼佳音。寥天鹤唳，四山草木，兵气森森。麻鞋藤杖好行吟。休抛苦泪盈襟。说愁剑底，觅句枪林。还须珍重而今。酒停斟。情牵故国，千山万水，又到秋深。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "踏莎行",
	"paragraphs": "绝不闲吟，也难薄醉。消凝只为行藏累。踪迹数遍北南东，看处处、室空人悴。风雨飘萧，河山破碎。心头眼底都无绪。咀愁嚼恨太寻常，谁解得、者番滋味。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "满江红",
	"paragraphs": "焦土凄凉，看是处、名城自毁。空怅望、深盟密誓，西方彼美。落日苍茫鲸浪恶，楼船横海急如驶。只旌旗、黯淡汉家营，秋风里。文贪得，武惜死。民望绝，人心靡。笑皇皇华胄，男儿余几。个个草间偷活惯，问谁还识臣戎耻。听声声、玉树后庭花，歌又起。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "点绛唇",
	"paragraphs": "漠漠濛濛，烟丝叠作闲愁片。谁恩谁怨。总觉黄金贱。薄淡村醪，也自没人劝。寻思遍。金波潋滟。灯火高楼宴。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "太常引·红岭秋思",
	"paragraphs": "荒凉村馆怕黄昏。新月又成痕。休更话前尘。已踏破、山村水村。飘零家园，飘零身世，千古属词人。哀乐漫纷纷。笑今日、情真境真。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "湘灵鼓瑟·用纳兰饮水词韵",
	"paragraphs": "兵过处，竟没个、村鸡报晓。长夜漫漫谁起舞，半壁东南悄悄。空人海、波涛千层，一任后推前倒。猿鹤杳然，虫沙满眼，更谁问、壮怀雄抱。算人间、纵有桃源，也被胡尘飞到。还怅望、寂寥琼霄，倚桂树、秋娥泣老。香蕊飘零枝斫尽，瞥眼芳华过了。看桑海纷更，山河变换，清辉慵照。归去无依，霜寒路迥，应最恨、误人年少。待何时、照彻长空，薄雾浮云齐扫。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "应天长",
	"paragraphs": "不成醉也和衣卧。梦绪愁丝都抛亸。壁灯摇，纸窗破。长夜惺惺人一个。是芳时，原易过。纵有新词谁和。多谢天公颠簸。不悔当时错。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "菩萨蛮",
	"paragraphs": "千忧百愁都消得。眼前最怕伤行色。梦境太凄馨。独弦不忍听。牛衣勤护惜。重叠泪痕积。休更怨风波。恩仇未了多。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "霜天晓角",
	"paragraphs": "音沉信寂。渐觉年光逼。便是双栖安稳，新寒重，也难敌。将息。情意密。归心同样急。夜夜温襟湿透，是谁个，偷泪滴。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "诉衷情·寄友人",
	"paragraphs": "楚天残燧断来鸿。消息隔离中。登临纵目何许，四野雨兼风。吹梦碧，堕禅红。总成空。凭君记取，今年秋色，冷处偏浓。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "丑奴儿",
	"paragraphs": "五更敲瓦萧疏雨，醒也难支。睡也难支。一穟红心欲烬时。家山咫尺遥千里，冷没人知。暖没人知。自吐烟环嚼梦丝。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "千秋岁",
	"paragraphs": "军笳凄切。山馆衾如铁。寒蛩床下助幽咽。已甘憔悴老，休问清秋节。误几度，秣陵风雨芦沟月。岭外山重叠。未许轻飞越。兰卉冷，桂枝折。莽莽胡尘里，千里人踪绝。莫续梦，梦成还是无家别。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "孤馆深沉",
	"paragraphs": "酸风密霰岁侵寻。千里尽霾阴。记独夜遥天，几叠怨词，曾费哀吟。便护得、炉温不散，也自觉萧森。愁难断、荒村倦侣，春人消息沉沉。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "高阳台·咏逃寇粮",
	"paragraphs": "迹老山中，名沈岭外，生来不受栽培。多谢东君，任他桃李芳菲。轩然冷蔓荒榛里，傲新霜、乌实累累。慰苍生、俭岁凶年，绝胜鲜肥。升平粉饰由来久，笑痴儿騃女，那识寒饥。旧恨门前，掷来贱等沙泥。一番寇火茫茫劫，遁穷荒、却最关渠。漫消凝、铁铸坚根，刬尽寒威。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "玉楼春·米盐琐屑中为绮雯解嘲",
	"paragraphs": "萧条庭院霾阴积。真个牛衣成对泣。避兵避寇几时休，看看黄金蚀白日。苦吟不怨抛心力。也觉风霜侵鬓急。为君珍重百年身，青史青山留一席。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "忆汉月",
	"paragraphs": "劫火天边红透。新月云中才漏。清辉照处尽疮痍，莫怪影虚神瘦。茫茫千古恨，浑不管、海僝桑僽。床前钩得梦魂轻，恰是怀人时候。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "金缕曲",
	"paragraphs": "已拼今生了。又无端、一竿秋水，愁丝偷袅。历劫难消杉湖梦，梦倚朱楼尘表。都不似、旧时轻窕。赋笔琴心同冷落，算只余、山色依然好。问旧约，误多少。词人例合飘零老。哪堪他、江关萧瑟，还伤行潦。儿女风云消息尽，悔说欢场草草。休更道、公无自恼。一抹斜阳依旧在，怕恹恹、染遍舆图稿。闲涕泪，挥应皂。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "摸鱼儿 梦与颂洛纵饮，豪气苍莽中，妩媚犹昔。醒后萧然，倚此寄之",
	"paragraphs": "莽苍苍、黄河天半，梦魂夜夜飞渡。皋兰西去边墙短，汉恨唐愁无数。君且住。问几辈、归来绝域豪如故。漫言卫护。看虎卧龙腾，鸾漂凤泊，俱自足千古。南州约，莫问旧曾游处。苦忆当年眉妩。公毋怒。算纵有、千回百转丝难吐。新词自度。恁拍去心惊，吟来气减，不似旧时句。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "相思儿令",
	"paragraphs": "梦里慈云无际，舒展遍天涯。华发一梳霜冷，游子应悔别来差。行役已惯风沙。算新来、百事堪嗟。重逢莫问当年，一枝珍重梅花。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "忆王孙",
	"paragraphs": "一丸冷月堕幽怀。风露凄凄立玉阶。天外人归郁百哀。莫重来。稠叠微波剪不开。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "法驾导引",
	"paragraphs": "人间世，人间世，何处著桃源。有限江山尘莽当，无多骨肉梦缠绵。莫漫理词笺。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "长相思",
	"paragraphs": "怨归迟。恨归迟。红岭恹恹岁暮时。绝怜儿女痴。昼填词。暮填词。苦泪苍凉入酒卮。离愁只自知。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "浣溪沙",
	"paragraphs": "秋入眉心展不开。深杯危涕漫低徊。冥鸿缥渺叫音哀。色相庄严花自散，声光明媚曲新裁。当年梦影倘归来。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "法驾导引",
	"paragraphs": "愁如海。愁如海。短剑快横磨。莫枉今生浑未了，须知来日已无多。休自怨蹉跎。",
	"id": "772e150a-9ef3-359a-8d97-9d70c804cdc7"
}, {
	"author": "朱荫龙",
	"title": "解连环·秋感，和黄季宽金陵怀古",
	"paragraphs": "蘦晴垂晚。正暮笳吹急，风灯吟浅。怕倚徙、寂寞高楼，怅何处遥空，江山平远。秋汛沈沈，只枫叶、血殷成片。是欺人天气，一霎新霜，乍寒还暖。处处飞蓬自转。问呜咽汴水，流恩流怨。更明湖、髡柳萧疏，恁不待秋深，便牵肠断。燧影迷茫，遍天涯、雁误难算。拼今宵、坠欢将去，梦魂演演。",
	"id": "772e150a-9ef3-359a-8d97-9d70c804cdc7"
}, {
	"author": "朱自清",
	"title": "虞美人",
	"paragraphs": "月华如水笼轻雾。人静闻砧杵。琼楼玉宇说当年。剩有颓垣废井草芊芊。天边野火明还灭。惹起愁千结。行行高柳寂无声。又是清秋院落夜三更。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "虞美人",
	"paragraphs": "西风衰柳斜阳影。帘卷重门静。澹云远水隔烟岚。遥望群山尽处是江南。年时消息浑难据。莽莽天涯路。凭阑漫听乱鸦啼。一任无情无绪没人知。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "虞美人",
	"paragraphs": "画楼残烛催人去。执手都无语。帘前惊雁一声寒。记取旧愁新恨两眉弯。逢君只说江南好。月冷花枝袅。脂车明日隔天涯。却念江南微雨梦回时。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "虞美人",
	"paragraphs": "天涯消息无凭准。冷暖谁相问。西风草草数行书。此日心情知似旧时无。新来秋与人俱瘦。门掩黄昏后。灯前儿女共清欢。独自斜行小字劝加餐。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "虞美人",
	"paragraphs": "芙蓉老去秋江暮。江上青无数。片帆长是隔风烟。镇日悄无人处倚阑干。梦魂欲去何时到。月冷关山悄。小楼欹枕背银灯。怕听花间更漏一声声。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "虞美人",
	"paragraphs": "烟尘千里愁何极。镇日无消息。可怜弱絮不禁风。几度抛家傍路各西东。一身匏系长安道。归思空萦绕。梦魂应不隔关山。却又衾寒灯灺漏声残。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "虞美人",
	"paragraphs": "千山一霎头都白。照彻离人色。宵来陌上走轻车。尽是摩娑两眼梦还家。如今又上江南路。乍听吴娃语。暗中独自计归程。蓦地依依怯怯近乡情。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "虞美人",
	"paragraphs": "三年相别还相见。乍见翻难辨。殷勤执手语丝长。人世白云苍狗两茫茫。君看我已非年少。马足关河老。与君意气一时深。惜取眼前光景莫沉吟。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "菩萨蛮",
	"paragraphs": "烟笼远树浑如幂。青山一桁无颜色。日暮倚楼头。暗惊天下秋。半庭黄叶积。阵阵鸦啼急。踯躅计征程。嘶骢何处行。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "渔歌子",
	"paragraphs": "红树青山理钓丝。扁舟流水任东西。微雨过，夕阳迟。酡颜一笑脱蓑衣。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "菩萨蛮",
	"paragraphs": "云屏玉枕金猊冷。轻匀睡脸羞鸾镜。依约渡头山。春风吹梦残。纤纤凝皓腕。红袖高楼晚。芳草满天涯。绣帘长自垂。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "更漏子",
	"paragraphs": "锦衾寒，鸳枕腻。红烛摇摇欲醉。微雨暗，小风喧。纸窗花又残。携手处，江头路。知否几番凝伫。一夜夜，一更更。思量梦不成。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "河传",
	"paragraphs": "双桨。无恙。路迢迢。流水溪桥寂寥。欲言不言魂暗消。朝朝。去来潮两遭。碧柳丝丝风里乱。莺语缓。望断归舟远。叶盈枝。花满蹊。逦迤。昔年郎马蹄。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "菩萨蛮",
	"paragraphs": "春风又绿江南草。游人竞放江南棹。微雨柳如烟。帘前燕子闲。酒边明翠靥。宛转黄莺舌。挥手水天长。今生老异乡。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "浣溪沙",
	"paragraphs": "望眼河桥思不禁。满天飞絮昼愔愔。闲听流水写清音。小雨空催春涨急，朱唇旋涴酒杯深。又看微月上遥岑。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "菩萨蛮·用牛峤原韵",
	"paragraphs": "仙裙双舞泥金凤。呢喃燕子惊人梦。狂絮逐风飞。玉骢何日归。无言匀粉泪。春入眉峰翠。几度忆辽阳。金堂日影长。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "江城子",
	"paragraphs": "小红桥畔见伊行。水盈盈。远峰青。一缕春云，低绕碧天生。却去问卿今许未，轻笑道，莫相惊。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "生查子",
	"paragraphs": "平林余薄烟，天际山如埽。残月尚窥人，粉泪流多少。语喁喁，情悄悄。携手难分晓。应念缕金裙，凤舞双双老。",
	"id": "df2f43e0-967b-373c-aa69-ff859a1a2110"
}, {
	"author": "朱自清",
	"title": "浣溪沙",
	"paragraphs": "绿暗红稀絮似烟。眼饧眉倦屡思眠。轻风敲竹小窗前。翡翠屏闲成独掩，鸳鸯枕冷惜云鬟。一心长是在伊边。",
	"id": "df2f43e0-967b-373c-aa69-ff859a1a2110"
}, {
	"author": "胡斗南",
	"title": "如梦令",
	"paragraphs": "小院依然空洞。天井分明如瓮。醉后辨难清，到是黄莺丹凤。如梦。如梦。花影月移风弄。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "望秦川",
	"paragraphs": "绿意横塘腻，春痕夹岸肥。轻舟又向渡头移。恰是桃花落后雨来时。烟积溶溶恨，云添渺渺思。鲤鱼风信未全非。可有莫愁双桨趁潮归。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "甘州子",
	"paragraphs": "秋江何处夜听箫。倾耳听，隔兰桡。芦花白泛水迢迢。明月满空桥。篷影底，共度可怜宵。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "秋蕊香",
	"paragraphs": "晴色溶溶午昼。杨柳无风狮吼。画楼燕子归来久。坐冷一樽残酒。镜光隔槛扶花逗。帘阴瘦。灯前月下思量够。泪滴罗裙红绉。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "梅花引",
	"paragraphs": "郎踪远。郎怀浅。梦断蘅芜留隔院。好因缘。恶因缘。往岁月华未如今夜圆。欲将卐字缄愁寄。心到灰时无一字。唤双鬟。抱琴还。莫被八哥偷听画阁间。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "浣溪纱",
	"paragraphs": "镜里春痕晕颊无。一簪花朵宿香孤。昨宵影事记模糊。十笋露尖行掠鬓，双莲翘瓣坐盘趺。东风隔槛画眉呼。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "减字木兰",
	"paragraphs": "宿香犹在。衣上酒痕红不奈。旧径烟昏。人共斜阳冷到门。灯窗茗话。略觉尘愁抛得下。屋后行云。雨意今宵有几分。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "浪淘沙",
	"paragraphs": "永夜柝声悲。风雨凄迷。销魂无语背灯时。枨触心头多少事，回首依依。旧梦总支离。误尽佳期。诗愁酒病奈何伊。剩取十年襟上泪，珍重相思。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "醉花阴",
	"paragraphs": "不耐庭前莺燕搅。花柳随春老。停酒算酴醾，翠幕深中，小院风光好。红颜镜里长相保。眉梢愁谁扫。青鸟寄相思，十字回文，毕竟心儿巧。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "忆江南",
	"paragraphs": "枫叶冷，秋露乍凝珠。悄悄摘来犹滚散，几回想吻怕唇朱。两颊晕红初。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "忆江南",
	"paragraphs": "低声问，底事泪盈盈。晒向秋阳添粉本，露痕翻疑泪痕成。难遣此时情。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "太常引",
	"paragraphs": "丝丝雨过试郊行。十里软茵平。沽酒向长亭。望眼里、犹余半程。沿堤归路，泥沾履滑，柳线趁霞晴。滴翠染裾青。竟带了、春光进城。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "烛影摇红",
	"paragraphs": "回首风尘，十年潦倒文章命。黄金挥尽但空囊，侠气消磨尽。只觉日来瘦甚。苦支持、诗愁酒病。听蛩月地，招蝶花天，都无情兴。名利场中，故山多少终南径。苍天不惯杜夤缘，也任人奔竞。但把脚根立定。看纷纷、作何究竟。暮云深处，一抹斜阳，数声清磬。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "春晓曲",
	"paragraphs": "人生处处伤怀抱。把酒劝君君莫笑。少年时日已无多，欢乐光阴常苦少。重阳已过秋园了。月已不明花又老。今朝对酒且高歌，犹有黄花堪醉倒。",
	"id": "17ee0f30-3b05-3a12-9a1e-96d7ea652a5f"
}, {
	"author": "胡斗南",
	"title": "貂裘换酒",
	"paragraphs": "一碧无情树。悄无声、半庭月色，影筛无数。客底青春容易掷，落尽桐花几许。便吻血、啼干何补。空抱无穷家国恨，莫柳丝、能绾游踪驻。怎不识，早归去。去年为尔寻归路。觉留连、他乡虽适，终非吾土。今日故园春正好，闭户奈无乐趣。还道是、浪游堪据。满地干戈行不得，更鹧鸪、啼到声声苦。谁伴我，觅归处。",
	"id": "17ee0f30-3b05-3a12-9a1e-96d7ea652a5f"
}, {
	"author": "魏毓兰",
	"title": "菩萨鬘·庚申之秋，久病初起，淹迹龙城，昔日知交率迁调以去。孤馆寂寥，触境兴怀，殊无聊赖。倚声集句，寄吉垣政厅周斗钦玉柄厅长",
	"paragraphs": "风吹画角孤城晓。破裘不补知寒早。木叶向人飘。辛勤鬓易凋。梦回鸡塞远。烟锁深深院。谁竟是知音。低徊一寸心。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "减兰·暮春江上",
	"paragraphs": "淡烟疏柳。十分春色今无九。流水孤村。南浦离愁入梦魂。落花飞絮。小立东风谁共语。雨恨云愁。芳草斜阳古渡头。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "点绛唇·辛酉春仲别袁秘书长洁珊",
	"paragraphs": "聚散匆匆，白沙翠竹江村路。暮云烟树。都为相思苦。憔悴天涯，有意同谁语。浑无绪。闲秋几许。最怕黄昏雨。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "蝶恋花·春暮和作",
	"paragraphs": "碧玉高楼临水住。燕子呢喃，恼破春情绪。满眼游丝兼落絮。纱窗一阵萧萧雨。尽日东风吹柳树。带得春来，又送春归去。著意留春春不许。问花花又娇无语。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "忆王孙·送于九之扶余，时在望江楼上",
	"paragraphs": "故园何处此登楼。王粲春来更远游。月落猿啼送客舟。去悠悠。惟见长江天际留。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "渔家傲·春闺，寄梦蝶长春",
	"paragraphs": "西楼望月人共远。困人天气帘慵卷。愁对画梁双语燕。音尘断。沈吟不语晴窗畔。鸾镜朱颜惊暗换。百花时节教人懒。尽日相思罗带缓。啼莺散。梨花瘦尽东风软。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "青玉案·怀黄申甫北平",
	"paragraphs": "天涯何处无芳草。山色东西多少。杜宇教唆春去早。别情离绪，数声啼鸟。都入相思调。去年人到今年老。帘外落花闲不扫。池草梦回诗思杳。断云残日，关山故道。鱼雁何时到。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "谒金门·乡思",
	"paragraphs": "空相忆。惆怅此情难寄。浊酒一杯家万里。年年江海客。心事有谁知得。欲起还涌未起。过眼韶华有几。画楼愁独倚。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "醉花阴·春闺，寄大颠济南",
	"paragraphs": "睡起花阴初转午。有意同谁语。记得别郎时，才过清明，烟柳暗南浦。眼底韶华戎衣度。不道春将暮。后会杳何时，帘卷西风，望断归来路。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "破阵子·春思，柬冯问田",
	"paragraphs": "惆怅旧欢如梦，一春无限思量。小立东风谁共语，那堪独自步池塘。柳色过邻墙。悔不当初留住，为他花月凄凉。十二栏干闲倚遍，暗思何事立残阳。岁闰觉春长。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "菩萨鬘·春闺，沈阳旅次感作",
	"paragraphs": "红英落尽青梅小。天涯何处无芳草。凭槛欲沾衣。王孙归不归。问花花不语。望断春归处。独抱影儿眠。相逢尔许难。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "卜算子·登望江楼有感",
	"paragraphs": "春水碧于天，野旷天低树。乘兴闲看万里流，且莫乘流去。寂寞对汀洲，故国知何处。凭著朱栏思浩然，处处牵愁绪。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "踏莎行·江村题壁",
	"paragraphs": "流水孤村，淡烟微雨。杜鹃声里斜阳暮。醉来扶上木兰舟，醒来忘却桃源路。短梦惊回，乱红流去。楼头水阔山无数。清溪西畔小桥东，武陵风景知何处。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "惜分飞·春闺，怀梯云营川",
	"paragraphs": "满地落花红几片。楼外春愁无限。烟锁深深院。沈吟不语晴窗畔。鸾镜朱颜惊暗换。惆怅空教梦见。流水天涯远。茫茫只见双飞燕。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "浣溪沙·望江楼同鹃声晚眺，时将赴川",
	"paragraphs": "芳草斜阳古渡头。独携孤剑塞垣游。春风回首仲宣楼。目送征鸿飞杳杳，绿杨枝外尽汀洲。关河万里路悠悠。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "菩萨鬘·春思，再柬问田",
	"paragraphs": "穿帘燕子双双好。惜花人共春光老。独抱影儿眠。天涯殊未还。恼人春不管。酒熟凭花劝。无计奈情何。青山入梦多。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "生查子·闺思，次味庄",
	"paragraphs": "关山梦里长，梦转纱窗晓。檐雨细随风，花落知多少。今岁未还家，鱼雁何时到。忆君君不知，古道多芳草。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "闲中好",
	"paragraphs": "闲中好。梦转纱窗晓。万里故园心，醉里愁如扫。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "闲中好",
	"paragraphs": "闲中好。绿树闻歌鸟。未遣酒樽空，肯信春光老。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "闲中好",
	"paragraphs": "闲中好。鱼笋朝餐饱。此趣人不知，客醉花能笑。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "归国谣·春暮，寄黄山友人",
	"paragraphs": "春欲去。尽日东风吹绿树。帘外落红无数。莺声留不住。心事欲谁分付。问花花不语。无酒无诗情绪。绿杨三月暮。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "归国谣",
	"paragraphs": "湘帘卷。十二栏干闲倚遍。楼外春愁无限。远山欹枕见。满地落花千片。日长蜂蝶乱。惆怅空教梦见。恼人春不管。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "归国谣·闺思",
	"paragraphs": "深相忆。新恨旧愁眉上集。心事有谁知得。绣花无气力。芳树重重凝碧。楼台山色里。惆怅此情难寄。断肠人独立。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "玉楼春·本意",
	"paragraphs": "楼头水阔山无数。弱柳系船都不住。一年春事又杨花，眼底韶华容易度。相思心住东流去。小立东风谁共语。栏干倚遍使人愁，深闭重门听夜雨。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "丑奴儿·题美女图",
	"paragraphs": "酡颜一笑夭桃绽，寸寸柔肠。无限思量。未解知羞最爱狂。金钗斜带宜春胜，玉佩珠珰。带绣鸳鸯。并蒂芙蓉本自双。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "玉树后庭花·春感，和公竺",
	"paragraphs": "残花飞满帘前路。深沉院宇。许多心事谁传与。昼长无侣。欲凭莺语留春住。烟迷津树。纱窗一阵萧萧雨。闲愁几许。",
	"id": "f83d6ff3-708f-326a-91d8-777981e367ac"
}, {
	"author": "魏毓兰",
	"title": "玉树后庭花",
	"paragraphs": "卷帘半醉春风好。离情杳杳。一庭风日知音少。暗伤怀抱。归来应被青山笑。归盟误了。惜花人共春光老。数声啼鸟。",
	"id": "f83d6ff3-708f-326a-91d8-777981e367ac"
}, {
	"author": "贾景德",
	"title": "满庭芳·半耕园听莺，同宝华林",
	"paragraphs": "芳草千花，暮春三月，池阳大好园亭。绿杨高处，更自在娇莺。岂有辽西别梦，恐飞去、步屧轻轻。真堪喜，啭枝隔叶，端不怕人听。有绿窗词客，写生妙笔，活泼天成。趁良辰美景，贪看分明。吹绉一池春水，微风起、柳拂花迎。且携缺，双柑斗酒，明日再来听。",
	"id": "80c18b13-f194-351f-b10a-9ee891bf14db"
}, {
	"author": "贾景德",
	"title": "醉春风",
	"paragraphs": "杨柳朝飞雪。杜宇宵啼血。痴心何故苦留春，别别别。流水无情，落花有恨，一场呜咽。人世多离合。月影常圆缺。相思转眼是相逢，决决决。布谷声中，鹧鸪天外，黄梅时节。",
	"id": "80c18b13-f194-351f-b10a-9ee891bf14db"
}, {
	"author": "贾景德",
	"title": "满庭芳",
	"paragraphs": "残照衔山，小桥流水，垂杨一带低垣。海棠院宇，眉黛锁婵娟。多少莺莺燕燕，柳枝上、唤起三眠。只催得，香闺梦断，花老不飞绵。听鹧鸪声里，落红如雨，障绿成烟。怨东风无语，鹦鹉帘前。放走春光大半，登楼望、芳草连天。凭遍了，栏干十二，阑不住愁牵。",
	"id": "80c18b13-f194-351f-b10a-9ee891bf14db"
}, {
	"author": "贾景德",
	"title": "六么令",
	"paragraphs": "湿云千叠，浓罩垂杨树。窗外有声淅沥，梅子黄时雨。小院苍苔滑滑，步屧须轻举。画楼早闭，支颐独坐，欲拾坠欢往何许。落花狼藉满地，肠断花无主。含粉泪向东皇，泣诉年年苦。细马轻车不到，有约今朝侣。韶华易逝，佳期难再，双屐冲泥自来去。",
	"id": "80c18b13-f194-351f-b10a-9ee891bf14db"
}, {
	"author": "贾景德",
	"title": "雨淋铃·送华林入蜀",
	"paragraphs": "数声鶗鴂，对骊驹唱，停车待发。乱来避地东里，过从诗酒，刚刚三月。无计留君久住，竟离筵早设。念此去、鸟道蚕丛，一线金牛蜀山隔。忍心不送长亭别。但关心、剑阁长途热。魂销征尘细雨，秦栈外、荔枝时节。算到锦城，应有画本鸾笺千叠。倘听命、减却吟哦，心事同谁说。",
	"id": "80c18b13-f194-351f-b10a-9ee891bf14db"
}, {
	"author": "贾景德",
	"title": "人月圆·旧历六月十五夜寄蜀",
	"paragraphs": "车如流水褒斜路，直指锦官城。连云栈阁，青红儿女，冒暑遄征。飞行阿母，秦山蜀道，一瞬千程。团圞今夜，草堂天上，人月双清。",
	"id": "80c18b13-f194-351f-b10a-9ee891bf14db"
}, {
	"author": "贾景德",
	"title": "扬州慢·七夕寄丽青华林蜀中",
	"paragraphs": "银汉斜流，玉绳低转，碧天如水云轻。喜佳期又届，会牛女双星。正虏骑、窥边时侯，万家瓜果，谁供中庭。想锦江夜市，依然灯火蓉城。年年此夕，算黄姑、重负卿卿。纵天上一宵，人间五日，难尽离情。我欲乘槎前去，怕河畔、鹊起鸳惊。况成都卜肆，有人往问君平。",
	"id": "80c18b13-f194-351f-b10a-9ee891bf14db"
}, {
	"author": "贾景德",
	"title": "念奴娇·闰七夕",
	"paragraphs": "一年一度盼佳期，此恨绵绵无绝。报到鹊桥填就了，又促牛车齐发。好梦重温，坠欢再拾，今夕兮何夕。销魂前度，算来刚届弥月。应是推步畴人，怜侬薄命，添渡河时节。倘更遵行皇汉，腊三怕、明朝初八。万事荒唐，千秋惆怅，神话从头说。天阶卧看，新凉如水夜色。",
	"id": "80c18b13-f194-351f-b10a-9ee891bf14db"
}, {
	"author": "王亚南",
	"title": "十六字令·游山口占",
	"paragraphs": "閒。游遍仙山海外天。逍遥处，何必问芝田。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "閒中好·五阕 其一",
	"paragraphs": "閒中好，蓬岛恣探幽。春暖日华永，潮平鸥梦酣。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "閒中好·五阕 其二",
	"paragraphs": "閒中好，身共白云浮。行远嚣尘绝，坐看活水流。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "閒中好·五阕 其三",
	"paragraphs": "閒中好，独酌万花丛。吟啸海天月，功名牛马风。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "閒中好·五阕 其四",
	"paragraphs": "閒中好，鹿鹿为谁忙。辛苦嗤蜂蜜，风尘感燕梁。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "閒中好·五阕 其五",
	"paragraphs": "閒中好，奚自惹愁多。世事本虚幻，人生知几何。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "卜算子·偶成",
	"paragraphs": "春来万卉蘤，春去群芳组。极目无名冶艳花，莫认春消息。春风不断吹，懒把江南忆。酒酌蓬莱日日春，未见春归急。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "双调望江南·西螺廖菊友君午夜招饮徵歌，醉归赋此谢之",
	"paragraphs": "杨柳岸，昨夜醉旗亭。老酒觞浮流水曲，高怀兴共晓风清。花月快晴明。情酣畅，唱和漏频更。侠骨英雄悲隔世，柔肠儿女总倾城。余响遏云停。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "醉蓬莱·简开运宗台",
	"paragraphs": "任芒鞋竹杖，踏遍名山，幽探瑶岛。振袂风来，正一年春好。万卉欣欣，递馨斗艳，更迎人含笑。绚烂韶华，清泠天籁，云间林表。记得同君，豆棚瓜架，閒话沧桑，旷怀吟啸。把酒台阳，趁月明和照。醉墨琳琅，繁花富贵，共玉山颓倒。淡水流长，方壶日永，思量多少。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "蝶恋花·山居",
	"paragraphs": "底事撩愁千万斛。省识韶华，容易黄粱熟。高枕北窗酣睡足。山清流水添平绿。信手钩挑琴一曲。天淡云閒，草野风芳馥。剩有好书还自读。清凉皓魄穿梁屋。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "酷相思·留别董子墨卿暨各乡台",
	"paragraphs": "缥缈仙山良夜午。月皎洁，当三五。看花柳、烟笼愁万绪。人至也，因风舞。人去也，因风舞。别意纷纭无说处。漫画个，相思树。想莫待、丁宁君记取。昔日也，情如许。今日也，情如许。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "长相思·罗蕉麓杨志青两先生祖饯于温泉山馆，赋此留别",
	"paragraphs": "在山泉。出山泉。清浊流分顷刻间。云泥同黯然。意绵绵。恨绵绵。只是桃花潭水边。相思年复年。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "桃源忆故人·归舟寄台南乃武开运等诸先生",
	"paragraphs": "萍踪转辗家园近。情绪无端愁损。欲寄故人书信。只觉言难尽。仙山深处花成阵。花谢花开谁问。蛱蝶粉红偷揾。自在栖香稳。",
	"id": "462f72b3-27e9-3ed1-a47a-9fc49173f3f7"
}, {
	"author": "王亚南",
	"title": "意难忘·归舟寄台北魏润庵先生",
	"paragraphs": "云树苍茫。溯三千弱水，九十春光。花争冶艳，花散幽芳。兰雨歇，竹风凉。游趁日方长。却由来、声声杜宇，撩拨愁肠。劳劳形役忽忙。拣琴书诗卷，压我轻装。船如天上坐，人在水中央。归去也，意难忘。更忍看、唱酬缣素，笔墨淋浪。",
	"id": "462f72b3-27e9-3ed1-a47a-9fc49173f3f7"
}, {
	"author": "王季烈",
	"title": "摸鱼儿·题修篁问讯图，图为莫釐严竹亭先生遗像，嘉庆庚申作，越六十年，经粤匪乱散失。今为先生曾孙价人所得",
	"paragraphs": "碧森森、万竿寒玉，虚心颇似君子。山光水色筼筜谷，居此允宜佳士。风乍起。听交戛、琅玕如与良朋对。斜簪散髻。赖与可传神，长康写照，图入素缣里。沧桑变，百岁光阴弹指。劫余长物都毁。谁知粉本飘苓久，垂璧复归和肆。怀旧事。我亦是、山中宰相乌衣嗣。六如妙笔。怅楼锁过云，无从展卷，有愧子陵裔。",
	"id": "d63f5399-e5f8-30f0-ad04-48ffa45a9bb3"
}, {
	"author": "王季烈",
	"title": "珍珠帘·为吴湖帆题随蜀王妃董美人墓志打本",
	"paragraphs": "瑶台月掩姮娥影，凄凉绝、锦水鸳鸯分翅。片碣玉钩斜，认褚欧题字。劫换红羊贞石毁，剩打本、琳琅同视。传示。共烈女芳型，七姬铭志。哀此谷变陵迁，有邱中郎将，贪如封豕。雉冢发朱眉，矧藩封妃子。昨葬玉鱼今尽出，读浣花、伤心诗史。谁是。种一树冬青，江南义士。",
	"id": "d63f5399-e5f8-30f0-ad04-48ffa45a9bb3"
}, {
	"author": "袁思亮",
	"title": "虞美人·石父丈为张灵后身，灵鹣师以梦晋长江万里图便面为寿，出以见示，为赋此解",
	"paragraphs": "分明剪取吴淞水。中有销魂泪。扁舟无分载西施。一任和愁和恨到天涯。谁知赢得三生债。不共沧波改。吴头楚尾惯经过。多少前尘影事暗消磨。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "高阳台·雪后与易实丈游中央公园，社稷坛旧址也",
	"paragraphs": "古柏簪花，晴檐卷絮，林端霁色微明。玉宇高寒，客怀重到须惊。蜃楼遮断金铺路，怕燕归、还误窥楹。黯销魂、梦里芜痕，阙下车声。么线莫奏迎神曲，但尘笼乌帽，钗袅红琼。一掬沧波，铜仙铅泪盈盈。寒鸦不管兴亡事，傍夕阳、犹恋觚棱。罢登临、灯火重楼，鼓角高城。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "洞仙歌·题蒋谷香先生垂虹词梦图",
	"paragraphs": "灯昏水驿，正宵寒风细。宜有词仙与游戏。笑扁舟、载了双桨来时，波心荡、缥缈垂虹十二。太湖西畔去，不管高寒，为唤盈盈玉人起。低唱庆宫春，无限风流，弓腰在、隔帘曾记。料十年、梦觉彩云飞，算未比、丹青略曾如此。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "烛影摇红·荷花，同彦通作",
	"paragraphs": "绀玉生烟，是谁耕得沧波碎。蘋丝斜约簟纹绮，红浪翻秋被。浅晕朝霞似醉。镜奁开、凝脂半洗。暖香飞麝，腻锦巢鸳，柔乡滋味。急雨初过，绿盘擎出铜仙泪。瑶房空贮苦心多，别恨千丝缀。凤股钗头颤坠。向西风、颦红怨翠。露零鸥冷，拚共婵娟，伴伊无寐。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "拜星月慢·秋霁卧疴，彦通拈此调属同赋",
	"paragraphs": "雨叶啼螀，霜砧惊雁，做得秋声如此。一梦沧江，换西风人世。叹前度，惯觉朱楼紫陌游冶，醉玉吟香多丽。不似而今，总韶光虚费。记桐阴、淡月吹笙地。人何在、似海侯门闭。负却象管鸾笺，赋深情难寄。问飘零、怨叶宫沟里。可曾有、万一相思字。怕盼断、碧海青天，隔蓬山无际。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "宴清都·有赠",
	"paragraphs": "系马状态畔。归来燕、一双花下重见。眉峰减翠，腰支损玉，泪波双脸。平章艳冶都惯。算未抵、兰情蕙盼。话渡头、桃叶东风，前尘影事多感。殷勤画扇传歌，金船劝酒，愁黛羞敛。侯门一瞥，萧郎陌上，故情依黯。芙蓉旧时庭院。早付与、斜阳一半。又霜枫、冷入哀红，凄凄弄晚。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "秋霁·丁巳中秋，同彦通作",
	"paragraphs": "如水楼台，浸绀海冰壶，半剪秋色。捣药流铅，采香垂佩，素娥弄寒无力。挂尊饯夕。几回阅世成今昔。但叹息。人去、忍将欢意照陈迹。应念倦旅，怅隔天涯，夜来乡心，清恨何极。更兰闺、晶帘下却，多情翻自泪沾臆。弹向四弦留怨抑。到酒醒后，还怕晼晚韶华，舞鸾惊晓，冷蟾愁寂。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙·同杏丈、彦通泛舟南湖，止于觚斋，时主人游沪未归，赋小词二章留赠 其一",
	"paragraphs": "作意清游未肯孤。半隐晴候嫩寒初。点波双桨倩鸥扶。渐老菱枝经雨瘦，未凋枫叶保霜腴。莺波桥下是南湖。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙·同杏丈、彦通泛舟南湖，止于觚斋，时主人游沪未归，赋小词二章留赠 其二",
	"paragraphs": "无数菰蒲乱绕门。虚堂人去几黄昏。客来留梦待重温。三面好山都到枕，一湾流水自成村。此中消得是诗魂。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "高阳台·月夜泛湖至彭祠，光景奇丽，杏丈高吟来人买得渔舟度岁华之句，余亦有浮家意。感赋此解",
	"paragraphs": "鬓影吹凉，眉痕替月，烟绡卷尽宫罗。露脚斜飞，点尘不到鸥波。水天共色秋无价，似泛查、人在银河。动清吟、惊起双鸳，好梦梨窝。彭郎祠宇新题换，自神州劫后、未忍重过。曲曲回阑，蘋飔微飐残荷。湖山不负清游兴，赚词人、心上秋多。更何时、一棹莼丝，一笛渔歌。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "烛影摇红·赋杏丈西湖别墅",
	"paragraphs": "葛岭西边，画楼俯瞰波光碎。四山回合送青来，飞作檐牙翠。接岸枯荷乱苇。窄盈盈、凌波步绮。临流沈砚，倚槛敲棋，游鱼惊避。绛节归来，鉴湖不乞君王赐。卷帘遥指故行宫，忍话沧桑事。一掬西冷腻水。阅兴亡、于今又几。石鳞斜照，铜辇秋风，人间何世。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "霜叶飞·天平山看红叶，同舂音社中诸子",
	"paragraphs": "断霞明渚。墟烟外，群峰争斗眉妩。缀霜蕃锦在寒枝，鸟弄春晴误。听瑟瑟、清商自语。河山如此成迟暮。看乱拂苍岩，间瘦碧衰黄，料理夕阳红苦。还叹过隙驹光，朱颜愁老，秀靥空忆前度。杜鹃啼恨下平芜，梦远吴江路。漫一逐、荒波去住。人间多少消魂处。倘载将、相思字，流到天涯，教伊知否。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "曲游春·偕彦通游徐园，同赋。时彦通将有北行",
	"paragraphs": "倦洗筝琶耳。向旧家池馆，耽弄秋色。丛桂留人，散幽香时度，小窗帘隙。酽酽荒波碧。空流转、年涯无息。看断肠、几树斜阳，都是别离踪迹。赋笔。工愁无力。念词侣飘萧，欢事难觅。满地江湖，几邻莺结舍，槛鸥分席。津鼓催征客。又一舸、西风潮汐。怕再来、认取鸿泥，故情暗惜。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "金缕曲",
	"paragraphs": "旧曲徵歌地。记相逢、盈盈碧玉，破瓜年纪。别有伤春幽绪在，篆缕难烧心字。早自判、忏除情绮。不分今宵重相见，把新愁、旧恨都钩起。浑如梦，十年事。东风开遍闲桃李。只秋娘、旧家声价，依然如此。自是瑶英人第一，卷上珠帘十里。但病渴、文园老矣。懊恼当时真铸错，负横波、一笑千金意。空湿遍，青衫泪。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "宴清都·秋感",
	"paragraphs": "怕展登楼眼。西风外、乱愁如草难剪。重阳近也，茱萸待插，雁行凄断。惊心满地烽烟，又怅望、家山梦远。料泪波、流向潇湘，修篁秾翠都染。纵教掷锦徵歌，筹花斗酒，人意先懒。幽兰结佩，残荷制服，落英抄饭。芳情信美何用，莫一例、霜啼露泫。拚今生、冷坐枯吟，年涯暗遣。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "醉太平",
	"paragraphs": "春痕黛螺。秋痕眼波。绣巾时掩香罗。晕梨花颊涡。颦轻怨多。腰轻态那。灯前夜夜闻歌。断人肠奈何。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "醉太平",
	"paragraphs": "云停响高。花欹舞饶。纤葱檀板轻敲。爱唇朱自娇。兰吹舌椒。红生脸潮。人前眉语迢迢。隔银河几桥。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "莺啼序",
	"paragraphs": "园林旧时俊赏，敞银屏绣户。翠樽满、醉折花枝，卷帘天半歌舞。暗香动、凉飔荡夕，沉沉罨霭疑无暑。但天孙、惆怅灵槎，夜来风雨。楼傍秋阴，暂暝便霁，飏晴云暖雾。麝薰过、翩入惊鸿，黛螺新画眉妩。弄歌珠、梁尘暗簌，似偷掐、霓裳仙谱。更商量，佳会明朝，再听金缕。巾车乍卸，柘鼓重携，又几亲笑语。芳昼永、麴澜初定，倦耳争洗，间发清商，缓移筝柱。娇波送盼，遥峰颦恨，柔肠回断无人省，只声声、化作情天絮。余音未歇，无端瘦月斜阳，送人惨澹归去。阳春法曲，响绝知稀，正感今怨古。问料理金樽檀板，付与华年，羽换宫移，为谁辛苦。红墙雾隐，蓝桥烟锁，蓬山神海无梦到，笑寻常、蜂蝶猜都误。凭君领取清愁，杜若湘兰，惯题秀句。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "脸霞红玉。眉语欺山绿。一握柔丝亲结束。斜倚阑干娇足。独眠楼上花枝。起来窗日迟迟。金斗无心熨贴，任教揉损罗衣。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "尽人颠倒。珍重知音少。众里回眸刚一笑。不分占伊怀抱。者回纤手擎持。含情似说郎痴。辛苦朝朝按拍，为侬敲损筇枝。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子",
	"paragraphs": "玉骨怯西风，枕簟凉初透。寂寞空床易感秋，小病非关酒。引领一声歌，如雪蝤蛴瘦。细掐猩猩一桁红，错认新妆斗。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子",
	"paragraphs": "掷帽赌身轻，裁锦怜腰削。时把菱花砑粉妆，睡眼妨人觉。皓腕约轻黄，光映金跳脱。为有怀人十二时，刻刻思量著。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "雪梅香·春感",
	"paragraphs": "雨初歇，凉云叶叶弄新晴。傍高楼凝望，郊园万绿冥冥。花气如潮上衣湿，柳绵和泪入帘轻。暝烟合，黯淡斜阳，愁满江城。伶俜。叹时序，劫后江湖，又几清明。往日风流，忍看画烛银屏。双燕归来似相识，一池吹皱底干卿。知无益，可奈柔肠，枉自牵萦。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙·示礨空",
	"paragraphs": "天遣多情不自持。廿年愁病负芳时。东风赢得鬓丝丝。未必好花能解语，惯拈幽恨与填词。断肠原不要春知。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙",
	"paragraphs": "碧玉刘家窈窕娘。能歌不怕断人肠。惯抛风月与评量。不惜兼金酬一笑，爱亲密座接余香。为伊重理少年狂。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙",
	"paragraphs": "一曲伊凉唱未终。何因懊恼损情悰。拂衣归去太匆匆。镜槛秋烟摧鬓绿，枕函春雨涴啼红。岭云封恨一千重。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子",
	"paragraphs": "冷艳恰宜嗔，幽恨长盈抱。便感多情也自伤，况被无情恼。心窄不藏愁，歌咽难成调。却向空房悄悄归，揾泪罗巾小。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子",
	"paragraphs": "愁黛锁遥山，泪脸融晴雪。懒惰无心弄晚妆，零落钿花匣。躞蹀玉衔头，飘举怜风叶。坠珥遗簪了不知，独自成凄绝。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子",
	"paragraphs": "著意与温存，无计传消息。青鸟殷勤为探看，道个真怜惜。怜惜也无聊，轻薄东风力。万一飘零减却春，忍向天涯觅。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子",
	"paragraphs": "隔影却闻声，辛苦为侬热。听不分明语渐低，字字成呜咽。命薄本天生，魔苦将人劫。一语还伊慰藉难，空自肠千结。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐·为天随居士纪所梦",
	"paragraphs": "有情天老。一枕屏山晓。选梦无端成懊恼。惆怅美人芳草。飘零燕子无家。东风不管年华。便道绿阴成也，醒来依旧天涯。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "踏莎行·瓶丈以摺扇自书所为春江杨枝曲赠伊人，极工致",
	"paragraphs": "虎仆毫尖，麋隃香冷。聚头小扇亲装整。洛神细字写官奴，断肠诗是缠头锦。入握葱柔，遮唇脂晕。新凉黯黯惊秋讯。殷勤怀袖已恩多，他时留取鸿泥认。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "一落索·扬子舟中",
	"paragraphs": "一夜朔风凄冽。去舟冲雪。客衾如铁梦难温，冰不了、离肠热。遥想翠楼寒怯。怨歌谁答。歌声莫道似涛声，怕还比、涛声咽。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙",
	"paragraphs": "云外迢迢一雁飞。为伊双泪到江湄。断肠心事有谁知。独抱吟魂温旧梦，更拈醉笔写新词。黄昏长是忆人时。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "好事近·己未孟冬薄游汉上。十发丈招同梅郎饮于寓楼，出示灵岩垂柳图，话石巢旧事，赋此为赠",
	"paragraphs": "离乱不成归，依旧相逢为客。来共梅花一笑，浣羁愁千百。石巢无恙柳毵毵，回首总陈迹。减却青青双鬓，只刚肠如昔。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子·与十发丈话湘事",
	"paragraphs": "炉拨劫灰红，酒涴征衫碧。费泪河山几夕阳，老却填词客。衡雁不堪闻，归梦和愁觅。弹入湘灵廿五弦，应有鲛人泣。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "水龙吟·十发丈工画石，赋此为赠",
	"paragraphs": "泛槎曾见支机，罗胸灿烂皆星斗。吟边醉墨，兴酣摇岳，六丁奔走。松骨鳞枯，云根发腻，苔皴烟皱。笑郁林一舸，仇池片玉，凭携取，君衫袖。攻错它山为友。仗刚肠、容伊坚瘦。高歌雪浪，心存故国，可堪回首。荆璞终完，秦鞭不到，白头相守。问平生块垒，此中都尽，更须浇否。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "踏莎行·为天随居士纪本事",
	"paragraphs": "吹息兰薰，递香檀颗。比肩私语凭阑坐。漫惊罗帕有烧痕，都缘特地燃心火。惜别怜伊，催归误我。载舟明日江头舸。海绡六幅抵湘波，遥天共汝相思裹。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "踏莎行",
	"paragraphs": "倦不成眠，醒还似醉。轻阴薄暝恹恹地。东风吹老有情天，和天也学人憔悴。影妒花肥，歌嫌莺碎。一春尝遍愁滋味。小楼昨夜卷珠帘，杏梢偷传燕支泪。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "鹧鸪天",
	"paragraphs": "驾得云軿日日来。横波一笑被人猜。黄姑尚恨银河隔，素女翻疑镜殿开。携酒去，按歌回。筹花斗草不须催。无端乞取乌龙去，赠与空房作妒媒。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "鹧鸪天·孙侯寿筵，即席有赠",
	"paragraphs": "璧月圆姿照座明。瑶池一夜奏新声。人间岂有金为屋，海上空闻玉作城。歌管罢，已三更。天寒袖薄可怜生。廿年我已风尘误，忍见风尘更误卿。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "锦偎香贴。扑座春云热。楼上华灯楼外月。又是清明时节。朝朝见了还休。心期眼意难酬。贪听惺忪言语，不知唱彻凉州。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "恹恹瘦损。错被旁人忖。懊恼檀心无一寸。多少闲愁闲恨。依前炙了银筝。伤心歌不成声。只许为伊憔悴，从今莫浪多情。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "减字木兰花",
	"paragraphs": "不成将息。强起当歌无气力。爱好天成。从古蛾眉不让人。无情芳草。依旧萋萋青未了。客燕伶俜。又向江南遇著春。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "减字木兰花",
	"paragraphs": "谁恩谁怨。覆雨翻云天不管。法曲凄凉。只有词人与断肠。黄金铸泪。著尽思量无好计。苦恨东风。浪遣狂花烂缦红。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐·赠畹华",
	"paragraphs": "凤城弦管。记得寻常见。几度沧桑人世换。回首笙歌天半。年时汉上停骖。楼头玉笛吹寒。此日重携尊俎，家家梅雨江南。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "琴心剑气。婀娜含凄丽。领取英雄儿女意。最是销魂此际。双情爱好天然。薄嗔微笑轻怜。梦里贪欢一晌，镜蛾浓试春妍。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "神光离合。密意微波托。婉转低回珠错落。未怕旁人偷掐。暗香沁入骚魂。前身原是花身。压倒南都粉黛，蛾眉不许工颦。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "珠灯尽放。锦罽红氍上。擎出华鬘天女相。十万眼波供养。玲珑细腻温柔。更兼儒雅风流。并作美人名士，不知第几生修。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "寿楼春·为畹华赋洛神",
	"paragraphs": "披仙衣芙蓉。乍回车舞雪，摇佩迎风。髣见凌波芝濑，猎香兰丛。腰约素，唇朱红。耀艳灵、惊鸿游龙。怅宝枕留欢，明珰惜别，幽梦太匆匆。天人态，描难工。有罗浮旧侣，姑射仙踪。貌出神光离合，雅歌雍容。修短度，秾纤衷。莫宓妃、人间游逢。更江上归来，余音未终青数峰。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "秋来几日。秋燕真如客。梦后欢踪何处觅。一角高楼西北。栏干记得同凭。相携长在黄昏。多少香酬影答，于今都是离痕。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "归期太促。佳会何时绩。为奏牙琴江上曲。知是长歌当哭。金风玉露凄其。劝君爱惜容辉。万一有缘重见，莫教不似年时。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "眉间心上。恰似潮来往。舞态歌容劳想像。第一眼波难忘。几番欲去还休。者回无计迟留。只有碧阑仍在，不堪回首朱楼。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "良媒谁托。命比秋云薄。珍重一声声泪落。此意妨人道著。相知合有深怜。忍教断送华年。但祝卿卿如愿，同心抛艳成莲。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "绮筵高会。薄酒翻成醉。未肯豫言今日事。料得柔肠先碎。悲秋暗蹙双蛾。玉人心上秋多。只道当时小别，谁知已是离歌。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "薰香小像。长向屏山傍。愁病自怜无好状。从此人间天上。知音见说周郎。承恩不在兰房。付与秋江双泪，替侬流向潇湘。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙·重过西新有忆",
	"paragraphs": "叶叶梧桐露未乾。水晶帘外有轻寒。旧时台榭旧阑干。归去定知空冀北，梦回应更忆江南。青鸾消息几时还。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙",
	"paragraphs": "歌籍犹题碧玉名。几回曾误听歌人。坠欢如影不分明。已自怕看行坐处，那堪重听管弦声。不如归去梦倾城。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "临江仙·和小山",
	"paragraphs": "寂寂金铺深掩，沉沉银蒜低垂。小园花径独来时。骄人双蝶舞，背景一萤飞。遥想天涯芳侣，嫩寒初上罗衣。关山寸寸是相思。凤城今夜月，应照玉人归。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "女冠子·庚申七夕",
	"paragraphs": "凉宵七夕。记得闰秋今日。是佳期。玉砌迎花辇，银灯照柘枝。秋来仍此夕。人去已多时。天际黄姑愁，莫教知。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙·用天放赠别诗韵",
	"paragraphs": "蹙损春山淡淡蛾。临分肠断一声歌。雨云如幂掩秋罗。才有情时惊别骤，更无言处省愁多。不成惆怅欲如何。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙",
	"paragraphs": "欲写相思一字难。寄书惟有劝加餐。最难将息是新寒。妆镜怕教云鬓改，舞衣愁损粉痕乾。莫留憔悴与郎看。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙",
	"paragraphs": "无复骄骢踏落晖。旧游零落酒人稀。庭花簌簌掩朱扉。海上浮家同是客，天涯怜汝独成归。愿为明月照罗帏。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙",
	"paragraphs": "一自佳人归国遥。大堤花艳不能娇。倡条冶叶漫相邀。漠漠平沙秋寂寂，粼粼南浦梦迢迢。好天良夜忆春朝。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "烛影摇红·宿雨初霁，偕天随天放两丈人重莅西兴鼓场，枨触前游，感而有作",
	"paragraphs": "无主斜阳，为谁红到凭阑处。长廊回合曲廊斜，都是愁来路。指点莺帘燕户。换年时、听歌伴侣。彩云归后，明月来时，断肠知否。唤起秋慵，无心重听花奴鼓。天风吹恨下楼台，满院梨花雨。料得婵娟更苦。倚高梧、哀弦自抚。飞鸿过也，说与相思，万千言语。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮·集长吉句",
	"paragraphs": "锦堆花密藏春睡。玉钗落处无声腻。无物结同心。洞房思不禁。秋罗难著色。香出鸳鸯热。羞问陌头人。谁知泥忆云。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "花蹊密影成花洞。鸾裾凤带行烟重。暂得见何郎。江头楂树香。夜天如玉砌。凉旷吹浮媚。露折一枝兰。稍知花簟寒。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "冷红泣露啼娇色。桂华几度圆还缺。人在石莲中。似悲团扇风。犀株防胆怯。画鼓余清节。拂镜埽浓眉。镜中双泪姿。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "无情有恨何人见。梨花落尽成秋苑。彩絮扑鞍来。亦须生绿菭。沉香薰小像。细管吟朝幌。瑶席糁香葱。洛阳生别风。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "临江仙·瘿公书来，为程郎艳秋索词，赋此应之",
	"paragraphs": "暖玉钗摇鸂鵣，销金带蹙鸳鸯。银筝檀板合欢场。玲珑仙子骨，佳侠女儿肠。憔悴江南倦客，输他顾曲周郎。璚枝璧月久端相。珠灯春入梦，花雨夜闻香。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "临江仙",
	"paragraphs": "未必有情成眷属，不妨游戏鸳鸯。风鬟雾鬓且登场。一声双落泪，千啭九回肠。闻道宣南歌吹海，相逢争说程郎。秋容淡雅费形相。泛卮黄菊艳，缀席紫萸香。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "踏莎行",
	"paragraphs": "烘日帘栊，锁苔庭院。东风青入垂杨眼。恹恹睡起不开门，昼长犹怯余寒酽。镜掩孤颦，炉消残篆。思量总是闲恩怨。断肠春梦觉来时，定巢新有归飞燕。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "唐多令",
	"paragraphs": "烟柳锁重门。流莺不可闻。卷帘看、芳草如茵。记得眉尖前度恨，依约认，远山痕。花外雨冥冥。香销酒半温。怯余寒、犹倚笼薰。尽日闲愁消不得，何况是，又黄昏。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "浣溪沙·七夕闺情",
	"paragraphs": "拜罢双星掩绣栊。桂堂昨夜有西风。屏山尽处是巫峰。玉簟新凉宜好梦，银河斜转动疏钟。人天欢会此时同。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "玳床檀枕慵朝起。水晶帘午新梳洗。红晕上花枝。镜中双笑姿。妆成宜薄媚。香动飘罗袂。刬袜下阶迟。绿钱成地衣。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "相思崖下桃钗竹。娟娟嫩筱含烟绿。鸳甃乱花飞。碧池闻绣漪。画檐蛛网缀。柳雪飘香砌。处处惹春愁。玉人心上头。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "万荷千竹深深处。龙涎沉水销残暑。枕簟午风前。绿阴清昼圆。倦来回皓腕。抛却轻罗扇。惊起一声莺。断霞双脸明。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "一奁明镜团香玉。红衣队队鸳鸯浴。临槛采瑶房。蘋丝萦指长。冰绡鲛泪织。朱李沉寒碧。无汗玉肌凉。风前宜晚妆。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "碧芳酿熟菱枝老。丹枫瑟瑟霜天晓。怨叶向谁题。更无沟水西。拗莲丝不绝。心字沉檀爇。红雾隔窗纱。断肠前度花。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "黛螺新约宫黄浅。钿筐金粟并刀剪。翠袖暮寒天。罗衣添未添。空房愁不返。坐看斜河转。知道有西风。雁声残月中。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "销金帐锁衾无缝。自偎暖玉温残梦。梦醒尚瞢腾。玉壶红泪冰。雪泉烹活火。妆罢薰香坐。开到绮窗梅。远人犹未归。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "兽炉瑞炭明金屋。篆烟斜袅屏山曲。新月淡黄昏。无聊长闭门。落梅香不埽。点额宫眉小。春色上梨涡。玉颜微醉酡。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "八声甘州·独游半淞园",
	"paragraphs": "唤诗魂病起向郊园，凭阑洗吟眸。正林亭初霁，湿泥留燕，新涨浮鸥。碎蕊苔花错委，绣地写春愁。啼鴂年年恨，都在高楼。楼外夕阳斜处，有临风擪笛，度水飘讴。记红红双曲，天际想歌喉。尽平生、狂情未换，怕絮飞、换了鬓边秋。空凝伫、乱鸦归树，绿暗汀州。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "寿楼春·赋庭前落花，和瘦碧",
	"paragraphs": "招飘摇花魂。有颦烟弄晓，怨雨啼昏。愁把空枝缄泪，断肠留春。芳草路、凭阑人。冷翠裙、萋萋王孙。怅腻水流脂，香泥补垒，欢事总成尘。金铺掩，珠帘曛。对韶光迅羽，易泣金尊。渐看交柯如幄，绿阴当门。风叶战，鸦如军。漫浪萍、踪迹无根。待认取明年，香瘢旧痕簪锦巾。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "琵琶仙·龙华寺看桃花，明日风雨，花事尽矣。用白石韵纪之",
	"paragraphs": "无主东风，问何事、努力栽花裁叶。烟外一抹斜阳，盈盈黯愁绝。纷照燕支万斛，等闲付、妒芳啼鴂。粥鼓禅房，风铃坏塔，幽怨能说。算纤手、攀折多情，待归去、依依玩芳节。佳约觉来如梦，又榆钱飞荚。和泪送、繁枝过雨，料落英、软舞红雪。想见崔护当年，断肠轻别。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "烛影摇红·壬戌七夕前三日畹华姬人得子，赋此为贺",
	"paragraphs": "金屋盈盈，蜜沈香袅和春酽。仙郎娇重湿行云，玉种蓝天暖。刚报瑶钗梦燕。又葱茏、充闾载诞。珍禽眠鹤，瑞草藏芝，宜男先占。教试啼声，定知雏凤清堪羡。金钱供浴挽银河，锦乞天孙剪。长命新添彩线。恰针楼、珠丝巧绾。璚枝蜕秀，苕玉他年，羊车惊看。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "水龙吟·寿散原先生七十",
	"paragraphs": "白门斜照西风，几回惊见沧波换。天留一老，文章山斗，光芒霄汉。满地江湖，百年身世，酒杯陶遣。看行吟坐啸，乾坤万态，都收入，新诗卷。华发朱颜未变。羡壶中、春宽无限。德星聚处，辉腾龙角，璇奎交焕。露菊黄深，霜枫丹近，岁寒心眼。镇鸠扶玉杖，鸥随画舸，弄清溪晚。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "卜算子·为瘿公赋，赠程郎艳秋",
	"paragraphs": "贴地舞腰轻，入破歌喉溜。赢得宣南顾曲人，日日雕鞍骤。应是断肠花，独向西风秀。输与寒梅一段香，占断春时候。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "齐天乐·赠程郎北归",
	"paragraphs": "嵯峨不动行云碧，盘空万丝晴袅。乍断还连，将酣转咽，飞入鹍弦低绕。新声换了。恰怨蟀吟宵，嫩莺啼晓。为问周郎，古今妍唱几人到。开天遗事暗忆，记临风玉树，家世能道。彩笔题笺，兰襟散座，依旧承平风调。孤芳自葆。任尘海茫茫，赏音多少。待取重来，听歌人未老。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "清平乐",
	"paragraphs": "锦屏双笑。往事如烟杳。闲理温馨情悄悄。悄把珠帘下了。东风不管韶颜。依前红泪阑干。昨夜小楼听雨，卖花声里春寒。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "翠盘堆缕红虬脯。莼羹滑腻凝酥乳。花露吸兰房。玉鱼鸡舌香。愁浓嫌酒薄。娇重怜腰削。不敢劝加餐。画栊鹦鹉闲。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "绮窗阿阁连云起。流苏宝帐笼鸳被。腻水洗胭脂。冷香苔苑滋。一床弦索掩。别锁楼中燕。不敢笑牵牛，风波夕夕愁。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "珍珠不慰长门恨。寂寥眉萼销妆镜。低首石榴裙。空将泥忆云。笑啼无是处。长日恹恹度。不敢怨檀郎。知郎先断肠。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "菩萨蛮",
	"paragraphs": "粉香和泪芙蓉面。罗衣渍透无人见。缺月挂烟萝。微霜新雁过。为谁传怨抑。花外飘横笛。不敢卷帘听。阳关无此声。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "洞仙歌·用康退轩体，贺玉霜新婚",
	"paragraphs": "良期艳景，瑞麦生朝并。兰麝如潮浸鸳锦。看璚枝相倚，正佳偶天成，双笑处、何粉樊唇交映。洞房卷旖旎，一晌温存，惯识娇痴女儿性。种兰田芳讯，早丁祝东风，新岁换、添个宜男山枕。尽十样、宫眉倩郎描，更不待妆成，浅深低问。",
	"id": "c950a978-fdff-3037-9fb9-7bc47c21b598"
}, {
	"author": "袁思亮",
	"title": "甘州子·前题",
	"paragraphs": "锦屏围玉帐销金。花并蒂，酒同斟。翠彄双约结同心。琴思两愔愔。鸳枕畔，私语口脂侵。",
	"id": "c950a978-fdff-3037-9fb9-7bc47c21b598"
}]