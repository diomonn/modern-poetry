[{
	"author": "刘凤梧",
	"title": "续春兴 其二",
	"paragraphs": "客中孤枕夜无安，每忆乡关入梦难。遍地萑苻悲世乱，漫空风雨苦春寒。似闻沧海重楼现，应有鱼龙侧目看。一晌萦愁兼卧病，不知花事已将阑。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "续春兴 其三",
	"paragraphs": "久雨黄昏乍霁时，苍烟笼树月迟迟。花前独怅人千里，云窟微呈月半规。坐对金尊双泪下，悄听玉笛数声吹。清晨送客春江上，肠断东风柳万丝。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "秋日远行",
	"paragraphs": "新秋愁绪别怀萦，眷恋慈亲不忍行。迢远离家归祇梦，酸辛有泪泣无声。红凝枫叶经霜重，白到芦花妒月明。况值他乡闻玉笛，何人能免故园情。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "秋兴 其一",
	"paragraphs": "战云弥漫起干戈，鸭绿江横铁骑过。愁听胡笳吹紫塞，忍看玉斧划黄河。投鞭淮水堪流断，立马吴山奈若何！亭长当年思猛士，还乡先唱大风歌。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "秋兴 其二",
	"paragraphs": "秋深牧马过临洮，水面奔驰起怒涛。风鹤军声惊草木，生灵尸血染弓刀。但期壮士天山定，莫令单于月夜逃。铭勒燕然欣奏凯，凌烟争画霍骠姚。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "秋兴 其三",
	"paragraphs": "西风凛冽袭罗帏，容易萧疏两鬓丝。亲老忍抛兵火后，吾生偏值乱离时。天涯归雁无消息，阶下寒蛩扰梦思。送酒白衣人不至，绕篱空对菊花悲。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "秋兴 其四",
	"paragraphs": "病魔刚去强登楼，一望乡关万斛愁。兵过村庄空若洗，水漫阡陌任横流。饥鸿面带苍苔色，野鹤魂惊红蓼秋。我是飘零庾开府，不堪江上送归舟。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "秋闺 其一",
	"paragraphs": "罗云万里雁飞高，一味新凉试翠翘。柳瘦淮堤鸦寂寂，草衰郊坰马萧萧。荷花未老惊零露，燕子将行恋旧巢。仰首长空望牛女，如何银汉隔迢迢。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "秋闺 其二",
	"paragraphs": "一夕西风玉簟秋，万里萧瑟暮云愁。梧桐露下沾金井，杨柳烟疏冷翠楼。落叶窗前惊别梦，怀人天际误归舟。黄花篱畔同消瘦，十二珠帘不上钩。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "春闺",
	"paragraphs": "料峭新寒透茜纱，困人天气病愁加。春风陌上怜飞絮，夜雨楼头怅落花。香梦难寻芳讯杳，云鬟慵整玉钗斜。寻巢燕子抛红去，知向垂杨第几家。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "春闺 其一",
	"paragraphs": "粉泪涔涔堕玉腮，个侬情绪乱萦怀。徘徊燕子窥珠箔，零落桃花点绿苔。往事依稀成梦幻，春心深浅费疑猜。斜阳独倚朱楼望，几见归帆天际来。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "民国廿四年秋视学滁阳，随专署黄秘书游琅琊山，集宴醉翁亭，即席口占 其一",
	"paragraphs": "山势巍峨在望中，驱车迤逦入蚕丛。寻仙不遇赤松子，访道欣逢黄石公。泉水浑如新酿绿，枫林争妒夕阳红。淮南耆旧知行乐，一样颓然号醉翁。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "民国廿四年秋视学滁阳，随专署黄秘书游琅琊山，集宴醉翁亭，即席口占 其二",
	"paragraphs": "峰回路转共停车，游目滁山树影遮。且喜孤亭见丰乐，缓寻幽寺到琅琊。参禅未證菩提果，献佛空拈菡萏花。酒洌泉香堪一醉，不思仙境饭胡麻。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "民国二十五年秋游菊江杂咏 其一",
	"paragraphs": "高挂征帆过马当，大江九派见浔阳。飘零不觉中秋至，处处西风桂子香。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "民国二十五年秋游菊江杂咏 其二",
	"paragraphs": "夜泛重湖号大青，芦花深处画桡停。西风陡起沧波动，多少鱼龙梦未醒！",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "民国二十五年秋游菊江杂咏 其三",
	"paragraphs": "鼓枻朝歌太白湖，浪花如雪溅襟裾。江南山色多秋意，尚带朱颜剩小孤。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "民国二十五年秋游菊江杂咏 其四",
	"paragraphs": "高城悄望夕阳斜，西望湖山不见家。回首沧江波浪阔，断肠人远隔蒹葭。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "由天长至江都道上口占",
	"paragraphs": "名城小住足千秋，腊鼓催人未忍留。闻道梅花开万树，不辞风雪下扬州。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "戊寅正月，予有皋城之行，越五日言归，先妣太夫人已先一日逝世矣，悲痛之余，赋此志念 其一",
	"paragraphs": "汍澜双泪溅柴扉，记是春初别母时。雨雪连绵羁逆旅，关山迢递误归期。南旋始觉春晖杳，夜泣惟馀老父知。读罢凯风增惋痛，此生应废棘心诗。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "戊寅正月，予有皋城之行，越五日言归，先妣太夫人已先一日逝世矣，悲痛之余，赋此志念 其二",
	"paragraphs": "春雨新茔长绿苔，清明扫墓待儿来。画梁乳燕离巢惨，巫峡啼猿觅母哀。血泪千行浑不断，阳关三叠苦相催。临行不忍回头望，野径梨花正烂开。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "闻日寇攻陷皖城，愤而赋此 其一",
	"paragraphs": "东南文物弦歌地，忍见貔貅虎豹来。烽燧光腾霄汉赤，鼓鼙声震石城摧。百年浩劫知难免，万井流离剧可哀。日暮不堪翘首望，二龙山色战云埋。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "闻日寇攻陷皖城，愤而赋此 其二",
	"paragraphs": "元戎开府说天波，坐镇中流战策多。不御佛狸窥岘首，任教胡马渡淮河。云昏故黯旌旗色，风恶惊传策勒歌。自愧书生无武略，手删荆棘出铜驼。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "端午感怀",
	"paragraphs": "七载韶华一瞬过，八方犹未靖干戈。欃枪有耀侵银汉，风雨何人吊汨罗？莫许驰驱悲老骥，易招谣诼怅双蛾。红旗昨报湘南捷，喜极翻教涕泪多。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "赠宋晓睛女弟子",
	"paragraphs": "乱世何多绝艳才，李桃凄傍战场开。知君不是凡间卉，应是梅花堕劫来。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "己卯秋重至雷阳漫兴 其一",
	"paragraphs": "一夕西风两鬓苍，那堪憔悴过雷阳。金戈满眼伊人远，玉笛无声夜月凉。万种怆怀萦故国，几回飞梦到高唐。相逢幸有徐孺子，话旧浑忘在异乡。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "己卯秋重至雷阳漫兴 其二",
	"paragraphs": "惆怅年华逝水过，梧桐叶又下庭柯。十分秋色迷烽燧，一个幽人泣薜萝。此日鏖兵腾汉水，何时洗甲到银河？夕阳踯躅荒郊外，几度因风想玉珂。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "客屯溪作 其一",
	"paragraphs": "蛮矫无端汉鼎争，羽书雪片尽军情。墨云渐压江头重，华发新从鬓角生。玉宇久无蟾魄影，荒城惟听马蹄声。几回欲作还乡计，道路烽烟恐未清。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "客屯溪作 其二",
	"paragraphs": "梅雨连朝水满堤，思归无计滞屯溪。遥瞻江皖森戈戟，苦念家山震鼓鼙。锦字千行人不返，画梁一炬燕何栖？怆怀最是兵氛后，日暮纷纷杜宇啼。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "由菊江至秋浦重九登朝霞洞 其一",
	"paragraphs": "忽听萧萧落木声，秋风又满菊江城。漫怜老圃黄花瘦，却怅青铜白发生。将母未遑方寸乱，有家安得一身轻？怀归夜永浑难寐，起望银河耿耿明。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "由菊江至秋浦重九登朝霞洞 其二",
	"paragraphs": "羌笛凄凉不忍闻，一声骊唱宝钗分。芙蓉惜别零红粉，杨柳伤秋亸绿云。道远剧怜归梦瘁，衾寒难得侍儿薰。天涯莫苦无消息，开到梅花折寄君。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "由菊江至秋浦重九登朝霞洞 其三",
	"paragraphs": "节届重阳别恨赊，强游山洞挹朝霞。异乡漂泊同枫叶，三径荒芜负菊花。空盼白衣人送酒，谁怜乌帽客无家。一行作吏难归隐，悔未东陵学种瓜。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "由菊江至秋浦重九登朝霞洞 其四",
	"paragraphs": "万方多难来此游，佳节登高动客愁。胡马已闻腾玉塞，佛狸能任觊神州。中朝漫主和戎策，奇士多羞食肉谋。边衅渐开难靖弭，请缨无路负吴钩。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "庚辰客游黎阳志感 其一",
	"paragraphs": "羌笛频吹唤奈何，离情分付大江波。楼头忍复看杨柳，山径空思采薜萝。乡梦渐同秋叶少，客愁翻比暮云多。庾郎莫苦吟词赋，心铁难禁日夜磨。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "庚辰客游黎阳志感 其二",
	"paragraphs": "匆匆转徙到黎阳，多难何堪念万方。足托危巢同紫燕，身逢浩劫又红羊。惊闻鼙鼓思廉颇，轻弃燕云误敬瑭。千里家山烽火隔，徘徊空向白云望。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其一 ｛用张船山韵｝",
	"paragraphs": "一抹疏林簇绛霞，春光争向野人赊。香侵纸帐灯初灺，梦醒罗浮月已斜。雅洁自然无俗态，风流端不在秾华。别来芳讯浑难探，拟向瑶台觅此花。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其二 ｛用张船山韵｝",
	"paragraphs": "初学宫妆百媚生，天然丰韵出华清。冰霜怀抱浑忘冷，铁石心肠亦动情。才谢广平难作赋，香浮邓尉早知名。花开正好同欣赏，怕听邻家玉笛声。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其三 ｛用张船山韵｝",
	"paragraphs": "独笑群芳著蕊迟，迎春先放几人知。难忘何逊开清宴，易惹林逋系梦思。风动微摇东阁影，雪消始见故园枝。君身自是多仙骨，小谪尘寰似未宜。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其四 ｛用张船山韵｝",
	"paragraphs": "芳邻昔近苧罗村，畴为消寒酹一尊。小劫暂难归阆苑，俭妆多为出蓬门。春回大地无消息，人去孤山有泪痕。曾荷东皇频宠锡，飘零何忍便辜恩。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其五 ｛用张船山韵｝",
	"paragraphs": "修竹为邻具夙缘，共从风雪度残年。芳魂悄悄疑无伴，倩影珊珊俨若仙。玉骨嶙峋惟自爱，朱颜憔悴有谁怜？此生不作调羹梦，姓字何须翰墨传？",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其六 ｛用张船山韵｝",
	"paragraphs": "荒亭萧瑟鹤无踪，雪压群山几万重。倦踏马蹄邀客醉，枯吟驴背冀君逢。孤标傲世应同菊，劲节冲寒祗友松。移贮铜瓶供玩赏，暗香尤比水仙浓。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其七 ｛用张船山韵｝",
	"paragraphs": "冬深万木尽凋残，退隐荒山泪暗弹。烽火烛天惊梦易，荆榛遍地托根难。自怜雾重云鬟湿，谁念霜浓玉臂寒。争说岭南春讯早，一枝应寄故人看。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和宿松王松霞女士梅花八章 其八 ｛用张船山韵｝",
	"paragraphs": "点缀春光仅数枝，任谁欣赏意无私。香飘野水鱼先醉，艳冠群芳蝶未知。彩笔应图公主貌，枯肠难和美人诗。篇中一字方吟稳，正是西楼月坠时。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "初春远行",
	"paragraphs": "稚子娇痴惯，牵襟欲别难。寸心因历乱，双袖为汍澜。回首愁家远，驱车怯暮寒。剧怜茅店月，深夜独团圞。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "雨后见杏花",
	"paragraphs": "野外初栽杏，婀娜隔小溪。荣从春雨后，红到夕阳西。乳燕休轻蹴，流莺且慢啼。见人浑不语，羞涩首频低。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和张国乔校长苦雨诗原韵 其一",
	"paragraphs": "云锁天昏不放晴，丁东一夜答风铃。花容泪洗馀微赤，柳眼烟迷只半青。赤县恨多胡马迹，神州应扫佛狸腥。吾侪早幸栽桃李，已有新阴在鲤庭。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和张国乔校长苦雨诗原韵 其二",
	"paragraphs": "桃李成阴久望睛，将身难化护花铃。不甘作婢惟樊素，岂独伤心是小青。薄海未消烽火焰，中原犹带犬羊腥。闻君曾作漳南宰，亦有红英落讼庭。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和张国乔校长苦雨诗原韵 其三",
	"paragraphs": "三春霪雨怅难睛，响彻窗前九子铃。揽镜惊添双鬓白，怀人凄对一灯青。龙游沧海波涛壮，虎过深山草木腥。堪恨儒冠真误我，未能仗策到边庭。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和张国乔校长苦雨诗原韵 其四",
	"paragraphs": "梅渐娇黄尚未睛，潇潇惊煞小金铃。湖光如镜新铺白，山色垂鬟半隐青。燕子巢倾鳷鹊笑，桃花浪暖鳜鱼腥。何时共剪西窗烛，共话兰成事北庭。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "战后重返宜城感赋 其一",
	"paragraphs": "离别江城八稔馀，重来风景与前殊。常从瓦砾寻门户，每向儿童问路衢。燕子争营荒旧垒，桃花独媚簇新居。临江欲度风波恶，伫听垂杨唱鹧鸪。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "战后重返宜城感赋 其二",
	"paragraphs": "桃李方期著手栽，故园无处不蒿莱。一春淫雨妨花事，五夜凄风撼烛煤。梦里尝愁蝴蝶化，客中惊听杜鹃哀。清明时节匆匆过，枉盼家乡燕子来。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "阔别宜城，瞬经八载，江山依旧，人物全非，赋此抒感 其一",
	"paragraphs": "八载干戈喜乍停，再来尘眼快重醒。江心鹅屿浮新绿，郭外龙山隐旧青。草木未消烽火气，市廛犹带血痕腥。飞鸿遍野饥无哺，一片哀鸣不忍听。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "阔别宜城，瞬经八载，江山依旧，人物全非，赋此抒感 其二",
	"paragraphs": "阴云阵阵雾漫漫，春雨连朝特地寒。芳草怅同征马远，梅花欣作故人看。惊弓燕鹊魂初定，怯浪鸳鸯梦未安。我亦异乡漂泊客，青衫争许泪痕乾。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "庚寅岁乡居立秋偶占",
	"paragraphs": "柴门临水稻花香，垂穗盈畴日渐黄。漫怅粗糠难果腹，须知新谷快登场。饱经烽火三边赤，又试秋风一味凉。人隔蒹葭从未得，独扶藜杖看斜阳。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "新秋杂兴",
	"paragraphs": "兵戈方靖赋归来，玉轴牙签付劫灰。绣虎文章宁有价，茅龙风雨总含哀。门前三径馀荒草，砌下幽阶满绿苔。幸剩当年新植菊，隔篱摇曳傲霜开。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "辛卯乡居即事 其一",
	"paragraphs": "偶傍桑阴学种瓜，贪凉偏趁日西斜。南风阵阵吹香气，知是新开扁豆花。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "辛卯乡居即事 其二",
	"paragraphs": "娇痴稚子怅蓬头，手甫持锄汗便流。惟恐书香难继续，夜阑灯下课春秋。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "中秋志感",
	"paragraphs": "锦样年华水样流，一年容易又中秋。西风凌厉悲黄叶，暮景苍茫怅白头。漫说银河能洗甲，畴言幽谷可藏舟。人间皆喜逢佳节，万户争看玉镜浮。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "幼子梦芙出生，赋此志感",
	"paragraphs": "深山匿迹实堪哀，天降宁馨慰老怀。头角峥嵘期跨灶，根株深固冀成材。艰难恒系聪明误，福泽多从浑厚来。惟愿我儿愚且鲁，一生无病并无灾。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "癸巳除夕",
	"paragraphs": "争传葭管动凝灰，淑气新融黍谷回。冻鹊悲鸣增积雪，群龙起蛰待轻雷。十年情比梅花冷，一夜春从爆竹来。我亦倦飞伤羽鸟，深山猿鹤漫相猜。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "乙未春日游英邑杨柳湾，途中口占",
	"paragraphs": "卅六年光一瞬中，重游英麓趁春风。方新柳叶如眉妩，依旧桃花映颊红。漫诩才华同倚马，剧怜身世等征鸿。白头不负青山约，团扇何人画放翁。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "岁暮赴英邑龙井庵访杨君仲甫不遇途中口占",
	"paragraphs": "憔悴风尘剧可哀，盐车老困不羁才。梦回蕉叶人何在，开到梅花我又来。春讯每年迟皖国，天心奚日悔轮台？龙溪访旧空回棹，寸寸相思寸寸灰。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "武汉铁桥落成，赋此致贺 其一",
	"paragraphs": "江出荆门达武昌，波涛壮阔势汪洋。恨无精卫能填水，幸有鼋鼍可驾梁。如鲫纷纭名士渡，似虹夭矫美人妆。从兹京国崇朝至，不用西风一苇航。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "武汉铁桥落成，赋此致贺 其二",
	"paragraphs": "洪流东下势汹汹，隔绝山原路不通。忽尔空中驰骏马，俨然波上卧长虹。由来江险称天堑，毕竟人谋胜化工。我爱灵犀燃午夜，万千星火照鱼龙。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "怀光明甫老先生 其一",
	"paragraphs": "记别宜城八载强，思君尝梦在羹墙。淮阳应结耆英社，藜阁犹流太乙光。桃李春风欣灼灼，蒹葭秋水感苍苍。文章自昔追欧九，会有新书续旧唐。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "怀光明甫老先生 其二",
	"paragraphs": "饱经烽火阅沧桑，战后还乡薪木伤。萧瑟祇园馀硕果，巍然鲁殿剩灵光。由来天意怜幽草，自是人间爱夕阳。欲向九阍陈素悃，迢迢银汉隔红墙。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "新春漫兴 其一",
	"paragraphs": "奕世簪缨漫自夸，桃符新换属谁家。无人投刺虚三径，有鬼窥门满一车。懒把佛经书贝叶，莫将春讯问梅花。天寒雪后尤岑寂，独立斜阳数暮鸦。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "新春漫兴 其二",
	"paragraphs": "自是长门作赋才，避秦幽谷姓名埋。天涯乏雁传书至，阁外无人问字来。对月吟花防犬吠，临池窥影怕鱼猜。山城迟暮心如醉，忍听东邻玉笛哀。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "雪夜不寐",
	"paragraphs": "飙驰电掣逝年华，又听邻村腊鼓挝。雪压群山饥虎豹，春回大陆起龙蛇。私巡仓廪无儋石，误读诗书富五车。酒乏屠苏难一醉，徘徊扶杖看梅花。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "春日抒怀",
	"paragraphs": "垂老投荒转学医，尝思赤手拯民痍。驼来薏苡冤难雪，击碎珊瑚恨未移。绛蜡烧残犹堕泪，春蚕瘁死尚抽丝。满腔忧愤凭谁诉，吐向青天未必知。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "丁酉夏余应安徽省文史研究馆之聘，寄居岳西县垣，夜不成寐，起读杜工部诗，感而赋此 其一",
	"paragraphs": "垂老冯驩兴已差，齐门弹铗出无车。主非北海难为客，地似长安不可家。彭泽未荒元亮菊，东邻堪种邵平瓜。杜鹃夜夜催归去，何必银河浪泛槎。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "丁酉夏余应安徽省文史研究馆之聘，寄居岳西县垣，夜不成寐，起读杜工部诗，感而赋此 其二",
	"paragraphs": "漫道金闺射策伦，可堪贫病老夷门。管宁皂帽无尘垢，司马青衫剩泪痕。争羡万花开有艳，独怜丛菊噤无言。此身愿化辽东鹤，夜夜思归有梦魂。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "丁酉夏余应安徽省文史研究馆之聘，寄居岳西县垣，夜不成寐，起读杜工部诗，感而赋此 其三",
	"paragraphs": "风浪刚恬铁锁开，群英如鲫渡江来。人怀祖逖平戎策，我羡江淹绝艳才。白璧仍教藏韫椟，黄金无复筑高台。骅骝漫诩驰千里，老困盐车等散材。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "丁酉夏余应安徽省文史研究馆之聘，寄居岳西县垣，夜不成寐，起读杜工部诗，感而赋此 其四",
	"paragraphs": "历尽艰危忍尽饥，那堪羌笛又频吹。梦魂落拓愁羁旅，涕泪飘萧受拾遗。自叹沈腰浑似柳，谁怜潘鬓已如丝。红楼漫把花枝卜，君问归期未有期。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "烧炭女",
	"paragraphs": "薄命朱颜总俭妆，蓬门争识绮罗香。平时阿母教炊爨，午季诸姑共采桑。忽闻村社来师旅，征取工兵到闺女。底事军书日夜催，爷娘相顾泪如雨。女儿亲老无兄弟，欲倩旁人真不易。检点行装只敝衣，风霜凛冽稀棉被。黎明里正已到门，只说寒窑在远村。男丁伐木女烧炭，作工直到月黄昏。明堂山上多烟雾，回望家乡隔云树。身寒不得衣轻棉，腹饥惟有餐山芋。栗树千斤装一窑，手执叉钳日夜劳。忙时那避风和雨，争取工分夺锦标。同行堪悯张家嫂，伊有孤儿在襁褓。丈夫前岁去从军，家有慈亲已衰老。儿依祖母哭要娘，白衣黄口泪沾裳。我闻此语心如捣，亦抛红泪向斜阳。斜阳欲下天将暮，指挥催炭急星火。一窑要炭产千斤，如少一斤要赔补。赔补不得将被囚，满身不觉汗浆流。官家有女贪酣睡，日高三丈卧红楼。茅棚夜冷浑难寐，不识双亲知也未。欲倩鳞鸿寄音信，争奈工头若魑魅。强取家书翻复看，不许一字说艰难。儿家辛苦何人惜，山谷繁花任自残。花残天上馀明月，几度团圞归不得。夜永衾寒向火红，天昏眼倦悲云黑。稻禾栖亩无人收，婴儿在室乏娘求。装炭固须劳织女，驾车尤复累牵牛。烧炭延期到冬节，万座洪炉炼钢铁。铁运邻邦换器机，讵知都是工人血！山中女儿重添愁，千人跃进争上游。家有老亲望儿返，何时马角乌白头。我有荆妻亦在数，检查身体力不够。糇粮已裹欣放归，儿女嬉嬉告亲友。只有邻家薄命姑，仍在山中作火夫。风霜饱试朱颜老，谁识鲛人泪溅珠！",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "夫人归宁母家，逾期不返，赋此寄之",
	"paragraphs": "君订归期未有期，桃花尽净子离离。怕听乔木莺求友，愁看雕梁燕哺儿。已断书信春去后，可堪风雨夜来时。一灯如豆浑难寐，多为相思入梦迟。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "落帽书怀 其一",
	"paragraphs": "一顶玄冠重泰山，十年生命系刀环。友朋冰炭无相契，亲戚参商莫往还。乍听金鸡颁赦诏，顿教笼鸟转欢颜。坠巾春雨浑闲事，此后心房不用关。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "落帽书怀 其二",
	"paragraphs": "曾著南冠类楚囚，亲朋相见总含羞。未能仙去同鸡犬，一任人呼作马牛。已分桑榆沦饿殍，敢将诗酒傲王侯。春风欲识桃花面，争奈桃花笑白头。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "孝哉侄招鸿勋叔小饮，约余作陪，即席口占 其一",
	"paragraphs": "一老皤然古道存，阿咸情重为开樽。斟来绿蚁饶香味，话到红羊有泪痕。争望平安娱晚景，可堪多难念中原。空山寂寞春将老，剩有伤心杜宇魂。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "孝哉侄招鸿勋叔小饮，约余作陪，即席口占 其二",
	"paragraphs": "浓雾阴云四境埋，老夫怀抱几时开？树多荆棘莺儿恼，花谢酴醾燕子来。诗雅尚能联缟带，酒稀不用典金钗。连绵春雨无遮盖，破帽蒙头带醉回。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "闻县文教局将聘余修正音乐，以诗谢之 其一",
	"paragraphs": "美人迟嫁尚含羞，况复征歌到白头。忍抱铜琶弹别调，怕携檀板唱梁州。已抛丝竹中年后，更谢铅华半世秋。漫道周郎能顾曲，宫商不叶老伶愁。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "闻县文教局将聘余修正音乐，以诗谢之 其二",
	"paragraphs": "年届悬车念已隳，偶闻丝竹便心摧。蛾眉谣诼非无色，马齿增添枉有才。明月难邀千里照，西风不管万花开。杜陵头白知音少，怕听东邻玉笛哀。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "客岁赴英山，道逢旧雨柯昌熙君，口占赠之",
	"paragraphs": "北雁南劳隔一山，交情端在菊之间。君怜秋柳同蒲瘦，我羡溪云比鹤闲。惟楚有才推皓首，避秦无地老朱颜。一年容易西风又，梦里重逢越汉关。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "故友赠予藤杖一枝，携行逾十载，几次遗失，为之怅惘不置，赋此悼之",
	"paragraphs": "老迈龙钟体不支，颠危险阻赖扶持。十年伴我行担簦，午夜烦君照下帷。为听江声曾独倚，每看山色总相随。几回丧失如亡友，一度追寻一涕洟。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "送梦芙入校｛店前初中｝",
	"paragraphs": "当年曾记别庭帏，负笈登程怅远违。堕泪漫怜红袖湿，回头空望白云飞。今看乳燕初翔去，尚冀骊珠早探归。山色苍黄人不见，怆怀倚杖对斜晖。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "三送梦芙入校",
	"paragraphs": "送行三次至邮亭，一度牵裾一泪零。搔首剧怜双鬓白，凝眸空对远山青。怅无旅雁传归讯，剩有寒鸦恋晚晴。儿说前回迟到校，那时灯火已星星。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和权侄远征回乡 其一",
	"paragraphs": "志壮终军气吐虹，欣然仗策事从戎。十分草色征袍绿，一路樱花战旆红。祗冀烽烟消海峤，不辞冰雪满刀弓。男儿得偿封侯愿，应建骠姚卫霍功。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和权侄远征回乡 其二",
	"paragraphs": "万里关山度若飞，争传壮士十年归。难忘瀚海霜侵梦，犹记天山雪打围。行近故乡情更怯，乍看老母泪频挥。何时得唱刀环曲，愿把渔蓑换铁衣。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "怀李啸楼师",
	"paragraphs": "寒翠凋零剩旧园，可堪回首忆师门。书留卷轴归灰烬，花放芙蓉有泪痕。东望已无夫子宅，西归空泣杜鹃魂。白头立雪成虚梦，相见除非是九原。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "久病少瘥，倚枕口占 其一",
	"paragraphs": "一春雨雪怅连绵，辗转衾裯夜不眠。痛极倍憎医乏术，病深方识妇多贤。羹为洗手兼汤作，药是经心酌水煎。我惯负卿卿不怨，忍看红泪落灯前。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "久病少瘥，倚枕口占 其二",
	"paragraphs": "猖狂风雨久无停，摇撼长宵亦不宁。七秩光阴悲瞬息，十年花萼怅飘零。莫将白发怜鬟绿，空冀丹心照汗青。夙昔朋簪皆雨散，天涯何处觅榛苓。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "病中续作 其一",
	"paragraphs": "击筑高歌未是狂，窜身荒谷俗尘忘。十年情比梅花冷，百世名同桂子香。漫把金尊浮绿醑，却怜银汉隔红墙。此身已分终岩壑，清梦何曾到庙廊。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "病中续作 其二",
	"paragraphs": "曩闻善病是相如，今染沉疴到老夫。梧槁原难栖彩凤，辙乾真可索枯鱼。诗呕骚士心头血，泪溅鲛人睫下珠。兰有国香堪自媚，不因憔悴怨春驹。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "瑞芳同学寄来自营生圹七绝五首，依韵和之 其一",
	"paragraphs": "万山蚕聚数峰回，旧圹云封手自开。一代人师如有道，题碑应待蔡邕来。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "瑞芳同学寄来自营生圹七绝五首，依韵和之 其二",
	"paragraphs": "古人高旷未为狂，墓外松楸富绿章。我爱孤山林处士，梅花作室梦俱香。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "瑞芳同学寄来自营生圹七绝五首，依韵和之 其三",
	"paragraphs": "半世奔波总枉然，自营生圹亦堪怜。欲知死后谁相伴？花在坟前月在天。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "瑞芳同学寄来自营生圹七绝五首，依韵和之 其四",
	"paragraphs": "电火光阴寿几何，黑貂空敝泪痕多。七旬虚度人间事，浑似华胥一梦婆。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "瑞芳同学寄来自营生圹七绝五首，依韵和之 其五",
	"paragraphs": "山灵呵护绕云烟，自立丰碑矗墓前。石是贞珉人是玉，任他风雨淬年年。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "春暮即事 其一",
	"paragraphs": "雨声澎湃杂风声，震耳难眠梦不成。门外落花红似阵，明朝埋玉又何人？",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "春暮即事 其二",
	"paragraphs": "春风料峭暮犹寒，衣敝前襟剩薄绵。徙倚东篱翘首望，菜花黄到小园边。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "春暮即事 其三",
	"paragraphs": "养得雏孙分外娇，筠篮酣睡尚摇摇。老牛舐犊成常事，犹望他年似凤毛。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "春暮即事 其四",
	"paragraphs": "腹有诗书漫自骄，白头犹见诮渔樵。雏儿幸解儒冠误，常喜弯弓学射雕。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "病中口占",
	"paragraphs": "床笫缠绵唤奈何，怅无妙手起沉疴。一春花事悲红雨，午夜词心付绿波。别梦已随游子去，新愁应比美人多。漫言临老风情减，犹对东风想玉珂。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "病中忆子",
	"paragraphs": "去年赴校儿牵袂，今岁游庠我卧床。枯眼已难流老泪，孤怀真欲断柔肠。初尝行路风霜苦，珍重添衣早晚凉。有假得归休滞缓，须知白发倚闾望。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和同学汪君瑞芳原韵 其一",
	"paragraphs": "当年黉舍傍司空，同学新书午夜攻。藜阁清辉输夜月，桃潭暖浪逾春风。我游皖北成孤鹤，君去漳南若冥鸿。飘泊异乡过卅载，归来谁识白头翁。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和同学汪君瑞芳原韵 其二",
	"paragraphs": "雒诵新诗若饮醇，病中无计访汪伦。梦游槐国宁思蜀，家住桃源不记秦。白雪能吟惟此老，朱弦重抚又何人。蓬山咫尺难飞越，祗是风前泪满巾。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和同学汪君瑞芳原韵 其三",
	"paragraphs": "英年负笈出乡关，晚年浑同倦鸟还。弦外音弹新绿绮，镜中花谢旧朱颜。蒙庄午梦萦孤蝶，白傅新诗付小蛮。我倚荒亭如病鹤，创翎飞不到萝山。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和同学汪君瑞芳原韵 其四",
	"paragraphs": "旧雨离乡怅久违，闲云出岫惜孤飞。江湖满地双凫杳，烽燧漫天一雁稀。燕敝红襟思故宅，鹤髡丹顶惜初衣。小园乔木无多剩，忍睹枫林挂夕晖。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "旧历六月上旬梦芙生辰作 其一",
	"paragraphs": "黉舍逢生日，桑乡过半年。音书来户外，涕泪落樽前。薤粥情堪悯，诗书味可怜。寄言休怅望，家在夕阳边。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "旧历六月上旬梦芙生辰作 其二",
	"paragraphs": "少小当勤学，诗书弗误人。家规宜守旧，花样尚翻新。有业方为贵，无资不算贫。光阴真可宝，风雨未须惊。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和世元亲家五十自寿原韵（十六首录四） 其一",
	"paragraphs": "归田仍是旧缁衣，辜负当年下绛帷。落拓半生同蠖屈，扶摇万里羡鹏飞。惊心明月沉沧海，回首清风在翠微。迩日京华冠盖满，几人裘马共轻肥。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和世元亲家五十自寿原韵（十六首录四） 其二",
	"paragraphs": "仕途坎坷复分歧，垂老宁为带下医。恨少奇方疗己病，苦无妙术拯民痍。多君避世抽簪早，繄我怀人入梦迟。漫抚青琴弹古调，广陵一曲有谁知。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和世元亲家五十自寿原韵（十六首录四） 其三",
	"paragraphs": "年华除旧又更新，菜卖堆盘杂五辛。椒酒酿成留客醉，梅花赋就向谁陈。怜妻衰老难炊爨，怪子聪明懒负薪。闻道上元开寿宴，满庭兰蕙十分春。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和世元亲家五十自寿原韵（十六首录四） 其四",
	"paragraphs": "白发婆娑两鬓蓬，谁怜阮籍泣途穷。一家人在寒霜里，万里鸿归夕照中。心似菊花矜晚节，身同梧叶怯秋风。何时得学桐江叟，独著羊裘作钓翁。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其一",
	"paragraphs": "边尘未靖抱殷忧，二顷田慵为鹤谋。谁把燕云资敌寇，独持诗酒傲王侯。明珠祇合贻红袖，宝剑何堪赠白头。争怪梅花多瘦骨，频年风雪与为仇。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其二",
	"paragraphs": "我亦投簪返故乡，经霜衰草恋斜阳。咸怜夜雨滋苔绿，恒怅西风落叶黄。放鹤亭边惟处士，骑驴湖上祇蕲王。旧园松菊无多剩，披发何时去大荒。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其三",
	"paragraphs": "半生戎马寄君身，拥旆平蛮捷若神。解甲归田谁共隐，扶藜行野孰相亲。苔岑契洽无多友，肝胆轮囷有几人。养晦林泉应谢客，门前应已绝车尘。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其四",
	"paragraphs": "请缨当时见孤忠，誓墓犹饯烈士风。曾与韩彭谈伟略，羞同卫霍论奇功。边疆弭定凭传檄，沧海经游若转蓬。夜饮张筵常起舞，剑光红影落杯中。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其五",
	"paragraphs": "棨戟盈门有几家，轻裘缓带足风华。停骖静卷旌旗影，返棹翻怜菡萏花。胸富甲兵多慷慨，门无车马少喧哗。冯唐已老心何壮，梦里犹闻出塞笳。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其六",
	"paragraphs": "记返家园十六秋，上元几见月华幽。常愁世运江河下，更怅时光日夜流。马足关山同感慨，鹃声风雨共耽忧。老妻为庆新年节，椒酒方篘取瓮头。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其七",
	"paragraphs": "春到山城万木森，衰年宁复动芳心。风前竹马惟儿戏，雪后梅花祇鹤寻。迁客尘襟宜酒浣，故人潭水比情深。新诗险韵和初就，煮茗挑灯细细吟。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和故友方君感怀 其八",
	"paragraphs": "旧雨司空结草庵，茅龙风雨夜何堪。人称仙品同瓯北，我爱君诗似剑南。旨酒时花随意向，名山胜水敢心贪。廿年云树成遥想，安得清言月下谭。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "柬汪瑞芳同学 其一",
	"paragraphs": "病卧危楼日掩门，最难消遣是黄昏。霜浓兰叶无荣色，雪重梅花有泪痕。明月半窗秋水影，新词一卷楚骚魂。廿年多少伤心事，旧雨飘零孰与论？",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "柬汪瑞芳同学 其二",
	"paragraphs": "曩年江皖记旧游，磨碎轮蹄几度秋。一夕西风生白发，十年春梦醒红楼。亭荒不放高人鹤，齿折甘为孺子牛。万斛曲尘清未得，泪波空向故园流。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其一 ｛蕉窗老人病中稿｝",
	"paragraphs": "寒林日暮淡烟霞，驿使难凭旧恨赊。惆怅风前罗袂薄，徘徊月下玉钗斜。久居幽谷心如石，深锁长门鬓已华。闻道粤南春意早，铜瓶争插岭头花。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其二 ｛蕉窗老人病中稿｝",
	"paragraphs": "风尘堕落误今生，七十年前住上清。偶忆罗浮真一梦，久违姑射总关情。青琴欲抚谁知己，红粉慵亲自隐名。一自江城吹玉笛，楼头黄鹤黯无声。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其三 ｛蕉窗老人病中稿｝",
	"paragraphs": "海外春回怅已迟，名葩初放蝶难知。多从雪里勤相探，浑向风前有所思。青鸟未传江北信，故人方寄岭南枝。廿年阔别无消息，辜负红妆似不宜。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其四 ｛蕉窗老人病中稿｝",
	"paragraphs": "急雪浓云幂晚村，驱寒无计借芳樽。何人雅兴开东阁，若个宫妆出午门。纸帐凄凉无绮梦，幽窗寂寞有啼痕。漫云向得东风宠，晚受冰霜亦感恩。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其五 ｛蕉窗老人病中稿｝",
	"paragraphs": "江城邂逅殆前缘，自降红尘不计年。驴背相逢疑是梦，鹿岩遥望恍如仙。嶙峋风骨殊堪敬，冷淡襟怀剧可怜。别后芳音经岁断，征鸿飞杳若为传？",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其六 ｛蕉窗老人病中稿｝",
	"paragraphs": "钗斜粉褪晚妆残，指冷慵将绿绮弹。蓬岛思迁悲不易，瑶台欲返觉真难。自怜玉骨年年瘦，谁惜罗衣叶叶寒。我是璇宫仙子降，林逋休作美人看。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其七 ｛蕉窗老人病中稿｝",
	"paragraphs": "南岳山高雁绝踪，剧愁云树隔重重。遥瞻玉辇林中驻，应有琼妃月下逢。翠袖常依新植竹，苍髯多笑古乔松。东风阵阵吹衣袂，一缕幽香比麝浓。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "梅花 其八 ｛蕉窗老人病中稿｝",
	"paragraphs": "春风先放岭南枝，殆是东皇意有私。芳信只堪高士探，幽怀争许俗人知。伤离易下红颜泪，惜别难和白雪诗。记得去年初抱病，萼华清瘦异当时。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "七月十三日为先妣九十七岁冥诞，赋此志痛 其一",
	"paragraphs": "缅维九七年今日，正是慈亲寿诞辰。卮酒未能坟上奠，繁霜空向鬓边生。儿于晚岁多忧患，母在重泉独苦辛。病卧匡床难扫墓，松楸凝望泪频倾。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "七月十三日为先妣九十七岁冥诞，赋此志痛 其二",
	"paragraphs": "英年绝裾河梁去，晚岁将雏梓里归。红叶已教堆蒋径，白头无复倚柴扉。江湖满地儿鱼老，烽燧漫天母雁稀。辛苦半生悲早逝，黄泉知否见慈晖。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "荆阳女儿行",
	"paragraphs": "红满丹岩绿满林，司空山好有清阴。暮春三月多游女，争采芳兰佩素襟。忽传街后屯师旅，旗上高风飘白虎。不闻爷娘唤女声，只听军营擂金鼓。提心蹑足各还家，惊煞东邻姊妹花。若非金谷明珠美，定是瑶台萼绿华。程门有女多娇色，不独倾城更倾国。深闺待字比吴娃，贵戚王孙求不得。门前碧水暖横塘，半绽莲花作艳妆。美人拂晓来塘侧，雅爱芙蓉带露香。塘边恰是行人路，兵士频过屡延伫。惊鸿顾影转仓皇，隔河犹怅将军树。将军原籍居粤西，帐下健儿仗虎威。中有副官尤好色，常向红楼展笑眉。楼中彼美如西子，日暮开窗望塘水。塘内荷花楼内人，绿鬓朱颜艳桃李。副官凝目动相思，暗遣良媒纳聘仪。女家父母难推却，只对娇娃双泪垂。女儿俯首思奇计，闻道将军尝惧内。暗把珠花献宠姬，托伊婉向将军说。“彼女业经许比邻，争能退却缔新姻？副官家有旧鸳侣，弃旧怜新误两人。”将军平素护毛羽，只是摇头笑不语：“副官今已远离家，多娶一姬未为负。”侍姬闻之泪盈腮，将头扑在将军怀：“君家诸叔为民父，何忍欺凌到裙钗！真如强取民家女，我即回乡事阿母。任伊控诉到公堂，连汝声名亦受黦。”将军至此心方痛，急唤副官休妄动。速将聘礼取回营，免登报纸惹民哄。程氏一家皆平安，如花美眷不惧官。从兹虎帐传金柝，佳人仍倚红阑干。于时我在乡中校，闻此不禁掀髯笑。世间多少勇丈夫，不及蛾眉烈襟抱。司空郁郁故山青，何独钟灵在女英？寄言当代横戈士，休把军符嚇美人！",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "戊申六月梦芙生日作",
	"paragraphs": "怜儿霉雨过生辰，辜负韶华十七春。云翳惯遮山月影，风铃凄和子规声。聪明反被诗书误，患难休期戚友亲。幸汝安贫能继志，清吟差慰白头人。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "深秋漫兴 其一",
	"paragraphs": "惆怅青衫误，蹉跎皓首归。年荒鸡犬瘦，世乱虎狼肥。孤鹜惊秋色，残蝉咽夕辉。忍看小儿女，饮泣卧牛衣。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "深秋漫兴 其二",
	"paragraphs": "佳节重阳至，开窗满目愁。剧怜桑梓景，浑似塞垣秋。鹤友髡丹顶，鸿妻怅白头。久涵丛菊泪，新向故园流。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "和汪君瑞芳",
	"paragraphs": "五岳归来眼界空，萝山深处识诗翁。荒陬忽唳华亭鹤，绝塞遄飞建业鸿。羁客愁思明月里，美人幽怨落花中。漫言晚景黄昏近，万井争怜夕阳红。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "幼子梦芙英年失学，将随堂侄和炎习工艺，明日拟作潜岳之游，赋此志感",
	"paragraphs": "刘晨退隐避喧哗，陋室萧条不似家。怕听兵戈腾海角，忍瞻烽火烛京华。客行远道悲羸马，儿过横塘式怒蛙。樽酒灯前须尽醉，明朝门外即天涯。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "幼子梦芙英年失学，将随堂侄和炎习工艺，明日拟作潜岳之游，赋此志感 其一",
	"paragraphs": "缥湘万卷付洪炉，多少青衿弗读书。叔世文章珍敝帚，暮年儿女当明珠。漫山荆棘浑难采，遍地风波不可渔。游子渐随征棹远，忍看落日下平芜。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "幼子梦芙英年失学，将随堂侄和炎习工艺，明日拟作潜岳之游，赋此志感 其二",
	"paragraphs": "龙媒自是不羁才，老困盐车剧可哀。曾逐佛狸蹈海去，忍教胡骑渡江来。衔枚未觉雄心冷，伏枥何甘壮志灰。惟愿骊驹能跨灶，驰驱终许到燕台。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "幼子梦芙英年失学，将随堂侄和炎习工艺，明日拟作潜岳之游，赋此志感 其三",
	"paragraphs": "季子担簦怅远违，长劳白发倚柴扉。应随仲氏勤工作，莫学流莺乱习飞。儿有壮怀存远志，我无良药寄当归。春风料峭须珍重，一念新寒泪满衣。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "赠世元瑞芳二兄 其一",
	"paragraphs": "至友经年别，相逢各鬓斑。新诗题笔底，微命系刀环。形迹常睽隔，精神共往还。何当增羽翼，飞集碧萝山。",
	"id": "845d981f-676f-3d11-aaa3-b8c927e1fe02"
}, {
	"author": "刘凤梧",
	"title": "赠世元瑞芳二兄 其二",
	"paragraphs": "年来婴足疾，僵卧在危巢。白发生明镜，青衫负宝刀。风霜摧杞柳，杯斝乏葡萄。大地将沉覆，何人断六鳌。",
	"id": "845d981f-676f-3d11-aaa3-b8c927e1fe02"
}, {
	"author": "龙榆生",
	"title": "倒犯 次韵酬大厂依清真作",
	"paragraphs": "夜景、对修桐半凋，冻枝仍举。清泉漫煮。层帘外、更飘凄雨。闲情待付。沈水香薰馀篝缕。噀残酒斑斑，不浣征衫土。坐长更，恼无绪。床底怨蛩，为伴羁人，咿嚘愁自语。蠹粉敛绣笔，爱骚客，修花谱。纵晕色，犹酸楚。诉瑶筝、弦弦相尔汝。斗病鹤烟姿，雪里吟寒句。未应梳倦羽。",
	"id": "8588dc8a-a240-322f-bd78-d3ac3323e824"
}, {
	"author": "唐鼎元",
	"title": "己未冬病起窥镜",
	"paragraphs": "木樨风里废高吟，伏枕何堪越四旬。已见形容尽消瘦，只馀肝胆独轮囷。难期宇宙销兵气，未许江湖作散人。拔剑床头三起舞，茫茫对此独伤神。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "甲子夏海行经山东诸海岸忆甲午之战疾首痛心因有作此",
	"paragraphs": "鹳鹅十万散秋风，从此虾夷亦自雄。八道韩民炎火里，一湾台族水深中。冤禽衔石犹填海，刺客专精尚化虹。何况普天人圣愤，百年能不白苍穹。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "甲子夏登西山翠微峰远眺",
	"paragraphs": "登高四顾发吟哦，八极微尘掌上螺。雨戒风雷当昧谷，十千峦嶂辟浑河。我怀慷慨幽州士，谁济苍凉易水歌。历尽嶙峋筋骨健，更乘残日陟坡陀。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "题文信国正气歌碑本",
	"paragraphs": "丹心万古照关河，正气由来不可磨。赵氏难留数坯土，文山常著一篇歌。犹看黑夜飞雄电，岂许东瀛跃白鼍。志士不忘家国恨，中宵常枕鲁阳戈。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "壬申岁在湖上赠十九路军蒋蔡戴三将军",
	"paragraphs": "亲麾貔虎海之涯，壮士由来岂顾家。万死不堪无此战，五洲今识有中华。神谋密运同诸葛，隘地先争契赵奢。赢得将军能报国，聊宽痛哭贾长沙。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "观梅孤山游子自沪战场来述十九路军连日杀敌状",
	"paragraphs": "游子相逢话战场，青春白日觉堂堂。百年天地回生气，此处山林尚古香。霹雳才看施斧钺，风尘行见靖豺狼。孤忠神勇支南北，塞外挥戈有鲁阳。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "天津感怀",
	"paragraphs": "甘把神州付陆沈，何尤鳞介日相侵。谁将邹子回阳管，吹变寰中已死心。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "纪事",
	"paragraphs": "叛将悬知此下场，国家犹喜秉乾刚。雄兵虚拥三齐重，犄角深孤四海望。失律岂同诛马谡，正刑直是斩邦昌。纪纲一振熊罴奋，盗贼无愁久寇疆。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "结交行赠孙观泰",
	"paragraphs": "世人结交重黄金，黄金不多交不深。兴公交我金尽日，不藉黄金推赤心。一肩行李人三口，不辨风尘乱奔走。玉山山下正徘徊，飞电相招得所栖。海内干戈方扰攘，满目道路伤流离。同处危邦丁厄造，何缘兹免嗟啼饥。岳麓山高湘水清，山高水深见君情。陶潜得食图冥报，杜甫衔恩缔弟兄。贫贱自悲无所赠，援笔赠君结交行。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "赋呈清秋阁主",
	"paragraphs": "天宝诗人杜子美，一枝诗笔撑天地。下写闾阎流离形，上写国家崩乱态。写到收京心倍壮，寸管尽摄山河势。临淮汾阳战绩高，纸上峥嵘龙虎气。一编瑰玮尊诗史，龙门手笔谁轩轾。当时饿死人不省，千秋读者齐挥泪。岁拾橡栗莫救饥，一家啼哭寒云裏。同谷七歌惨难闻，川原黯澹星日死。万里间关入蜀中，依严稍得为生计。浣花溪上添草堂，遗迹至今贵。狂生狂妄不自让，子美笔阵探根柢。函夏千年有厄运，天教杜老同身世。西湖八载效吏隐，斗室峨峨贮书史。九边鼙鼓动吟怀，三寸毛锥摧万骑。慨慷中国战士歌，激烈南口杀敌事。雨泣宝山烈士行，天恸南苑殉国诔。平型大战剧昆阳，忻口歼贼几尽类。海崖坚阵屹金汤。云际飞车标赤帜。一一摹写血淋漓，篇篇纸背动光怪。鼋龟蛟鲸莫敢肆，麟凤狮象威可畏。眼前河山有破碎，万古乾坤正气萃。想见群英裹尸时，植立沙场犹裂眦。胜负未决干戈深，提笔长望战场利。短短管城所封处，神明监临寇敌忌。琅琊长官眼无珠，夺我微禄绝生理。饥肠难作鸾凤啸，枯砚莫呈金石制。岂是与寇助为虐，笔花失却千寻彩。二月铜官谷口居，俯江期蹈灵均轨。清秋阁主今郑公，患难深时见风义。自忘岩岩秩地尊，独深恋恋故人意。存问不绝风雪天，为忧囊罄瓶无米。千里楚山招入幕，一枝鹩巢安所寄。丈夫不作徒感激，自抚青萍重砥砺。长安臣朔不饥死，昌黎椽笔光犹在。中原貔虎方扬威，沧海鲸鲵诛可待。濡翰伫作收京诗，平淮西碑亦不愧。下慰九泉忠烈魂，上拨星辰复其次。徐蜀张严两仆射，自有杜韩声益迈。文章有神交有道，世人那得窥其际。报公千载岂无由，不使前人有专美。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "禹历二月十四夜月明如昼醴陵行灯感赋三首 其一",
	"paragraphs": "异乡灯月两辉煌，客子兹时念故乡。试上广寒宫裏望，血流何处最汪洋。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "禹历二月十四夜月明如昼醴陵行灯感赋三首 其二",
	"paragraphs": "灵均空自作悲歌，楚国由来乐事多。似此月明箫鼓夜，山河不信有干戈。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "禹历二月十四夜月明如昼醴陵行灯感赋三首 其三",
	"paragraphs": "行灯照澈渌江鱼，东北传烽此乐居。昨夜月明同此夜，南昌天上有飞车。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "春望五首 其一",
	"paragraphs": "极边烽火与云浮，吹角声繁花气稠。天地文章富春色，风尘羁旅叠新愁。去年明圣湖头屐，今日潇湘江上舟。借问何缘适南土，无言先自泪双流。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "春望五首 其二",
	"paragraphs": "麒麟待画虎貔雄，忍见干戈戢未终。乡里忽然成异域，山河何处不春风。桃花红照离人泪，桑叶青开织女功。安得乾坤咸涤荡，氛消快睹九州同。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "春望五首 其三",
	"paragraphs": "吴云遥接楚江边，此去山河路几千。客子魂销桃李月，乡关梦到鼓鼙天。谁诛蛟鳄长澄海，归听鸧鹒近禁烟。儿辈出村爷倚杖，真看行旅至堂前。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "春望五首 其四",
	"paragraphs": "遥对兵戈惜岁华，行行不觉道途赊。笛中吹遍关山月，烽裏争开桃李花。岂得无情忘西子，非因远谪到长沙。有家亦作无家别，肠断何堪望海涯。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "春望五首 其五",
	"paragraphs": "果然蛟鳄化寒烟，突兀家山堕眼前。桃李祗教当户看，儿童着意抚肌怜。阿爷笑口尝甘旨，亡母新坟挂纸钱。只在雄师雷电进，此身朝楚暮吴天。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "咏武昌空战大捷",
	"paragraphs": "武昌城上杀气浮，武昌城下江逆流。扶桑铁鸟成群至，千里声惊吼万牛。岂知吾国飞将勇，云鸟阵先布四周。霹雳一声天地动，怒龙舞爪拿鸧鹙。岂有鸮鸩不施毒，一时争战正未休。攻围犹嫌太空窄，金丸上下雨点稠。日月奔避不安室，星斗乱入银河泅。金乌玉兔深藏匿，偷窥时还遮一眸。猛气下翻云梦泽，杀声上撼虚皇旒。自然仁勇人天助，纷纷敌溃东南陬。片片铩羽刚风里，了了晴空安可廋。一只一只青天坠，江汉滚滚看火毬。前月曾燬十一只，廿一只复兹辰投。或云共到三十六，只只尽燬无一留。破胆丧魂招不得，此地尚敢重来不。钱塘金陵空战烈，两战犹逊兹战遒。所恨吾身羁醴水，是辰未泛鄂渚舟。晴川阁上一凭眺，壮观快偿心所求。更恨丑虏残酷性，浪杀平民民何尤。襄河闾阎变灰烬，岳麓桃李遭虔刘。丈夫生世抱奇愤，况当家国残金瓯。我亦不欲搥碎黄鹤楼，我亦不欲翻却鹦鹉洲。还向仙人假黄鹤，直跨蓬莱顶上游。身率雕鹗三百队，海风灏灏天风秋。高穿万仞青云表，下指大屋吾深仇。吾弹有眼不妄掷，弹弹皆落凶人头。大来小往聊一酬，顷刻神州烽燧收。顾问天宫索酒饮，一散胸怀万古愁。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "醴陵春暮五律二首 其一",
	"paragraphs": "客中愁见春，春去更愁人。绿荫随戈甲，赤烽霾毂轮。淮扬思弱女，江海念衰亲。青帝有回驾，吾宁长路尘。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "醴陵春暮五律二首 其二",
	"paragraphs": "一自遘离乱，涉冬还历春。好山多入目，穷壑亦藏身。患难骨肉薄，道途霜雪亲。记来渌江上，又过落花辰。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "武汉空战三捷歌",
	"paragraphs": "扶桑铁鸟凶无京，只于无防处横行。如蝗飞上五羊城，城下流血奔涛声。鄂州飞将猛如虎，敌来辄衄归无路。鸦群欲傍黄鹤矶，云阵先结汉阳渡。入纲蜻蜓总被擒，投罗鸟雀何能去。初来十一只为泥，继到全醢无一归。岂有凶禽不畏死，又向郢门烟树飞。望势成怖忽破胆，吾军岂能纵之返。突击包围不放松，一时又作空中战。前时犹有未招魂，此时铩羽尤纷纷。摇手乞降云际下，吾国不杀降将军。汉口湖口同出击，风伯云师来送捷。江上蛟鲸血斑斑，又报堕地十四只。只恨失我张壮士，诛枭殒凤吾何说。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "南昌五律二首 其一",
	"paragraphs": "自违湖上路，又上百花洲。水木清阴合，乾坤杀气浮。将军须奏凯，行客得淹留。莫使鼓鼙动，惊飞烟际鸥。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "南昌五律二首 其二",
	"paragraphs": "自有奇文在，常看高阁新。废兴人世迹，会合宙间臻。岳岳阎公座，英英勃也宾。盛筵难再得，吾分堕风尘。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "拜娄贤妃墓",
	"paragraphs": "南昌城上建旌旄，勇士如云着战袍。藩主直云龙跃海，贤妃苦劝虎藏韬。狂澜声裏幽花静，乱雾堆边玉佩高。一夕艅艎散彭蠡，独馀孤冢向寒涛。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "台儿庄大捷二首 其一",
	"paragraphs": "此战存亡华夏系，协谋天地荷成功。汉廷公琰饶遐算，唐室临淮出莅戎。地接彭城无百里，类倾沧海绝群凶。捷铙传遍春风里，泣喜淋漓八表同。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "台儿庄大捷二首 其二",
	"paragraphs": "岂有大邦逃小丑，哀深率土赋同仇。地含血气皆陈力，天与人神尽送谋。将帅真皆匹龙虎，士兵还得迈貔貅。试看逐北追奔夜，明月长空为倒流。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "别醴陵",
	"paragraphs": "居此亦已久，居久人情熟。南村北村间，往往有我躅。来往橘花林，花香何馥郁。亲见花结实，累累复若若。曾看秧插土，稻穫苗再擢。湖南风土佳，暂客亦不恶。所望干戈平，故邦于言复。岂意鼙鼓来，催我西转毂。遂觉当前景，奔会怅心目。故交既神伤，新知亦索寞。提剑登程去，频频顾乔木。此后望故乡，更隔一重岳。辜负三春鹃，啼血应花落。万山苦辨认，归梦或不错。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "入蜀叹",
	"paragraphs": "长望东归吴，岂期西入蜀。春间大捷台儿庄，兵家胜势原堪握。流离此日喜难禁，谓可还家食新谷。楝花风里恶耗来，彭城开封次第摧。西楚霸气忽销歇，虏骑来登戏马台。此时寇虏真天骄，回攻马当坚塞摇。浔阳江头烽火赤，五老峰前断渔樵。流亡欲归那归得，可怜益去乡关遥。冲波巨舰似凌空，湘江波软大江雄。帆指峡云竟西上，泪眼只逐江流东。柴门老亲将七十，侍膳知在何年中。平生心事原历历，抗手浣花拜诸葛。何当偿我拯溺怀，欲从当路求舟楫。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "夔门",
	"paragraphs": "于北有剑阁，于东有夔门。蜀国双锁钥，水陆险绝伦。崔嵬三万仞，穿天入地根。块然一大嶂，盘薄无四垠。何年忽开辟，斩绝无斧痕。仰视头目眩，俯畏蛟龙吞。日月惧失坠，谁取还天垣。猿猱何能上，壁立不可扪。及兹叹禹力，伟哉难具论。始信中国大，一石堪专尊。浩浩东流去，巍巍犹趁人。真宰结构雄，吾笔愧难陈。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "八阵图",
	"paragraphs": "大江日夜雷霆奔，江底八阵龙蛇蹲。始识英雄精气伟，独立万古弥八垠。巉巉不逐江流转，隐隐常看杀气屯。一诚自足动天地，非必奇巧生八门。当年矢欲灭吴魏，上答茅庐三顾勤。六出未还汉家鼎，天悲公志彰公神。约束蛟鼍不敢过，龙公水伯为守看。水落愁为篙楫乱，明岁出水仍如新。地形遥控三峡险，江城常拱白帝尊。世人未死魄先散，于公那得窥毫分。胥潮犹能冲越岸，公灵那不护蜀关。鞠躬尽瘁死未已，后起许国敢不慇。欲弯长弓效羿射，东望气已沧溟吞。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "杜老",
	"paragraphs": "杜老诗心到放翁，谁兴鼎立较强弓。可怜前后皆游蜀，非复雄藩接士风。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "万里桥",
	"paragraphs": "直到东吴水一条，一望江水已魂销。伤心万里流离客，畏过城南万里桥。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "题扬子云洗砚池",
	"paragraphs": "草玄长岁费精研，心静原如止水閒。问字车来常载酒，写经人去不开关。世间旡赖传投阁，地下应知悔出山。砚沈一池犹墨色，遗书几度蠹斑斓。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "岳阳愤",
	"paragraphs": "仙人曾醉岳阳楼，酒香未歇干戈稠。洞庭波撼湖月黑，魑魅高啸楼上头。昨者我泛洞庭水，挂帆长咏过岳州。此日西川一回首，那禁泪逐江水流。仙人袖里青蛇粗，何必暮粤朝苍梧。普天率土正同愤，为我回驾诛鲸鱼。大禹画疆昔辛苦，那容今无乾净土。前日铁鸢桃源去，人间谁是避秦处。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "明月",
	"paragraphs": "明月出东海，知是故乡来。曾照柴门上，光带青莓苔。东国春色早，梅花开未开。嫦娥向我笑，笑我胡不回。亲挥思子泪，子上望乡台。望亲与思子，两地心肠摧。愿附明月轮，明夕身即归。月轮不可上，愁绝蜀江隈。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "己亥岁谒杜工部草堂放歌当哭一首",
	"paragraphs": "杜陵兀兀一布衣，置身期在唐虞墀。胸中谟猷稷与契，何止乃为丧乱诗。嫡嫡真传到山阴，犹是致主尧舜心。最下始数汉唐业，岂卜黄屋东南临。拔剑斫地作悲歌，海水为立天为劘。酒酣帻堕忽狂叫，肝胆五岳同嵯峨。唐土地，宋山河。王师未到精魂到，谁驱烈烈挥长戈。朝廷大度置河朔，谁指江淮作边幅。万世历历称公诗，二公九泉不瞑目。小子爱读二公文，岂意同逢八表昏。悯乱伤离亦有作，万里长途三百篇。哀哉此祸何所极，战场开遍南北端。碧血淋漓恣摹写，义愤激切冲危冠。堂堂江水绕城郭，数间祠宇傍修竹。二公去后谁嗣音，一千年来蹑芳躅。但望华夏旋中兴，焉沦微躯委沟壑。公有知音严与范，吾今泪落瞻谁屋。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "桂花黄",
	"paragraphs": "桂花黄，游子伤，我家家住江南曲，十载栖隐钱塘江。钱塘著称好山水，种桂何啻千万章。秋风一夕蘋末起，看桂南山车马忙。绕山百里无杂树，金粟堆粘云水长。丹桂如火银桂白，高下霏霏摇眼光。出尘超凡非大药，移境换景令人狂。楼台髣髴月中殿，士女欬唾皆天香。哀哉昔日神仙国，何堪今作腥臊场。自叹琐琐流离子，伶俜万里飘殊方。渺渺家山在何所，谁歌丛桂白云乡。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "成都空战行",
	"paragraphs": "蜀山千点万点尖，点点上与青天黏。猿鸟愁绝不能度，敌鸢乃敢频窥觇。前轰渝市血成海，更炸锦官城郭黔。元元流徒栖无所，千人万人怨毒含。秋风吹过大巴岭，无数铁鸟云中潜。成群飞飞更西趱，复向梁益燔闾阎。岂知吾军大仁勇，早升碧落遮防严。威凤临空神彩王，凡羽遇之气忽熸。西方原当白虎位，朱鸟阵中藏智钤。岷峨雪岭矗天际，万仞白玉寒嵓嵓。银障铁壁立西极，嗟尔之来宁发痁。訇然一击雷霆震，雹惊云骇空战酣。死是中国之雄鬼，生是中国之好男。鹰扬鹏抟九霄上，士气激越天为舑。桓桓云端王壮士，惯经战斗挥戈锬。赫然催阵排风进，食尽妖鸟非贪婪。蜀江澄澄照铩羽，咍尔不足当一歼。渠酋骈殛洵为快，残鳞败甲空纤纤。是尔恶贯良已满，积怒深愤天人兼。乘胜直追过三峡，数点秋隼破碧岚。凯旋喜气动万户，皛皛长空民具瞻。长保是气卫中土，蕞尔丑虏不足戡。狂生笔力如牛弩，为书奇勋刊剑南。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "江滨",
	"paragraphs": "日暮锦城西，大江横秋碧。天风驱云尽，照见松茂雪。我本海畔人，却来天西极。日夜东归心，江流可得识。何当照我影，忽倚柴门立。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "闻鹃二首 其一",
	"paragraphs": "江草江花照眼明，三年异国看春生。伤心万里桥南客，又听啼鹃第一声。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "闻鹃二首 其二",
	"paragraphs": "亲老江南曲，兵戈避蜀城。三年望出血，百战未收京。风雨关山黑，烟花节物荣。不堪当此际，更听子规鸣。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "秋风",
	"paragraphs": "秋风吹锦水，万里客何依。涕泗关山阔，心胸雷电飞。死生望汉将，寇虏殛天威。豁见康衢出，此身胡不归？",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "锦桥七律七十七首选三 其一",
	"paragraphs": "流离遥置广都家，曳杖还看锦里霞。云际千峰开雪岭，江坰万树拥梅花。余怀共此茫茫白，故国回思渺渺遐。散落琴书干戈里，不堪双鬓早成华。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "锦桥七律七十七首选三 其二",
	"paragraphs": "论邦贾谊长叹息，接物嵇康七不堪。无病形容忽消瘦，有怀书史独沉酣。故园无路看松菊，大地何人植杞楠。跂望荆榛扫除净，一盦归去卧江南。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "锦桥七律七十七首选三 其三",
	"paragraphs": "风雨重阳苦忆家，年年看菊在天涯。谁珍天下无双士，我爱秋来第一花。不为风寒摧傲骨，偏临霜露见高华。登高长望柴桑里，犹被干戈叠叠遮。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "秋感二首 其一",
	"paragraphs": "家山遥望不能归，又看黄花泪满衣。万剑摩胸扪欲动，双戈作枕梦俱飞。峡门开后宁容塞，虏马秋来本不肥。谁将汉家熊虎士，关河尽被电霆威。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "秋感二首 其二",
	"paragraphs": "旷古难逢战伐期，男儿总把戟矛持。天临万国风云壮，地拥千山鼓角悲。何处堪逃赢氏乱，遐方犹见汉家旗。轩辕冑裔原神武，迅奋雄威靖极维。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "恢恢",
	"paragraphs": "恢恢吾道足徜徉，蟠屈舒伸易理彰。醒作蠛蠓寄尘世，醉随蝴蝶入仙乡。胸怀宽可包江海，筋骨坚能忍雪霜。夷隘惠和犹有累，天游寥廓任翱翔。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "纪梦从军",
	"paragraphs": "朱仙镇前角声起，万丈战云压金垒。未捣黄龙气已吞，直取乌珠如孺子。撼山犹易撼岳难，一岳堂堂胜范韩。独立军门誓师旅，雄风烈烈吹大幡。将军揖客有古礼，参军进言似鱼水。誓复山河归大宋，一洗腥臊靖康耻。三军齐唱满江红，壮声浩气凌高空。戈戟如林指伊洛，两河豪杰来趋风。鱼丽阵前鲤庭比，全家从军古无此。无国那复更有家，博得三军心尽死。三军心死戴将军，泪落如雨沾衣巾。余亦涕泗不可仰，觉来哭声闻比邻。嗟哉，放翁常恨生不逢楚汉，擐甲横戈夜酣战。余生虽逢战伐时，未获军门按长剑。空将心血耗诗文，何时得建汗马勋。世间何事不为梦，情所注处即为真。岳家忠义动天地，千载记我唐参军。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "谢旡量先生书歌",
	"paragraphs": "旡量先生硕人姿，森如岳立丰而颀。书偏瘦硬有别致，却似兵家善出奇。要之奇亦出于正，原自堂堂整整来。奇正相生极变化，诸葛八阵秘莫窥。松竹低昂鸾凤翥，风云开阖龙虎驰。浑浑挥洒心手忘，灏灏落墨皆天机。纯乎其纯粹乎粹，不主一格多取师。精光瑩瑩透纸背，黄金跃冶剑腾溪。成都城中千万户，裁笺家家乞留题。笔飞墨舞光色丽，便似锦城衣锦衣。羲之换鹅真雅事，先生风徽与之齐。纵教坚设铁门限，常看宾客盈阶墀。长日驱遣管城子，挥尽千纸不知疲。悬壁银钩坠石势，插厨玉版青琉璃。大猎中山选豪俊，应看笔冢高峨眉。自伤万里一流离，无术乞食聊资医。壶中亦有小天地，一径遥通公砚池。因观肘后悟双理，书法医法咸得之。妙人千古推宓葛，活活泼泼放手为。作歌呈公公应颔，庭前灿尽梅花枝。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "寒食日以杯酒奠孙伯寅之墓吊之以诗",
	"paragraphs": "至此复何言，心伤不可论。落花流水路，孤客异乡坟。故土归何得，君亲眼欲昏。倚门万里望，定谓汝犹存。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "咏筠笼络纬娘",
	"paragraphs": "天然清响绝尘埃，羁客情怀为一开。每自梦回山月上，秋潮一片枕边来。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "江亭感怀",
	"paragraphs": "万里江亭散远襟，独行常至锦江浔。秋风欲扫游人迹，落日犹然壮士心。回首衡阳方洒血，几时沧海却烹鲟。中流击楫无穷感，此恨难随夕雾沉。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "漏舟",
	"paragraphs": "飘飘一漏舟，放在大海中。四顾茫无岸，百变起鱼龙。旁人心为骇，舟中无动容。沉湎犹自得，酣歌激太空。已矣复何道，焉知其所穷。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "纪桂林难妇语",
	"paragraphs": "国家失桂林，如地忽解纽。人命何所托，弃家绝奔走。一身不自保，焉能顾老幼。弱者委沟溪，老留守户牖。沟壑须臾毕，户牖终残剖。强者窜林莽，宁免豺虎口。峨峨飙轮车，电逝穿黔柳。车箱及车顶，簇簇攒人首。攀援不能上，折胁更断肘。攀援幸能上，苟全何能久。稍焉入岩关，横扫似铁帚。车顶尽齑粉，车箱困颠仆。哀哉天不仁，视人真刍狗。成都遇难妇，言由桂来奔。昔家七八口，亡散莫知端。经年到西蜀，万死馀一身。惊定方识痛，语罢更酸辛。敝垢失人貌，投亲莫辨门。嗟余流离子，于兹七八年。曩在宜昌岸，鼙鼓震江翻。形势虽仓皇，犹许续上船。莫速桂林寇，如火忽燎原。飙风助为虐，黔黎悉遭燔。往昔熊罴士，壮气今何存。此气在磨砺，不砺便黯然。铁戈置生锈，金斧耀益鲜。抗战六七载，杀敌亦无算。最痛潭桂柳，寇来如席捲。祸酷创痍深，言之泪被面。请纪难妇语，治国治军鉴。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "原子炸弹歌",
	"paragraphs": "不战而能屈人兵，原子炸弹威力宏。原子原子将何取，或曰取于物之精。余大笑曰否否否，此理非汝所能明。原子固从物所出，别有奇气为之撑。取于英豪之热血，取于英杰之精诚。近日朝鲜安重根，昔韩张良燕荆卿。除仇安邦志未偿，魂气千年愤不平。遇器附物会一发，至刚无敌逾雷霆。其力能使天地正，其威立使邪暴倾。空中堡垒徒碨磊，精悍输尔身轻灵。飘然动于九天上，直入九地訇奇声。下可毁河岳，上可贯日星。三岛能当几个弹，一弹两弹全岛惊。海水矗立蛟鳄死，红燄透霄虫沙腥。一弹广岛燬，再弹长崎烹。海波犹热天色紫，三弹立即摧东京。倭人至此真胆落，降书联翩苦乞生。吁嗟乎，尔之暴行难悉数，中国遍作长平坑。出尔自有反尔日，到此尔梦醒无曾。哀我中国四万万，谁非易水荆卿情。寒风萧萧天宇静，长虹亘汉余歌成。何人天下敢横行，原子炸弹临顶鸣。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "述怀",
	"paragraphs": "五十犹无闻，自分今生毕。平生读书史，慨然慕古昔。遐哉汉唐威，八荒咸震慑。踰澥摄穷岛，大小归版籍。南海贡明珠，肃慎楛矢集。天马大宛来，巨象缅甸出。异物难悉数，焜耀输京邑。荡荡武帝勋，煌煌太宗业。卫霍实佐命，苏李助挞伐。赫赫照青简，堂堂朝万国。郁郁二千年，四顾犹帖帖。熊熊康雍际，济济乾嘉日。持较汉唐始，亦自有壮色。得为中国人，体面尊无极。迨我有生初，此道已衰歇。虾夷犯王师，海军书败绩。四陬生藐心，纷然遂离析。如日益沉沦，暝然长夜黑。哀我炎黄冑，何能免及溺。幸逢英豪兴，共仰拯援力。八年苦攘战，复我旧邦物。朗然天宇清，此功同开辟。胡乃蛮夷长，犹敢肆轻忽。西南山崖间，侨胞惨流血。大国有洪度，小儒愤所切。踟蹰搔白首，毫发无裨益。此生长已矣，此怀莫重述。有愿待来生，一一补我阙。十三卒诗书，十五学骑射。二十为大将，年少尤白皙。裘带羊祜俦，顾盼公瑾埒。马前揖宾朋，马上讲经术。一声号令严，百万貔貅发。仁义行吊伐，王者师无敌。远布唐虞教，近绍汉唐烈。征诛嬗礼乐，干戈化玉帛。万国仍朝宗，棣杭密相接。流连叹无涯，华风靡不及。文明更远被，日月同出入。殊邦遣子弟，来学争负笈。太学跻多士，听讲烦重译。洋洋弦歌声，施及乎蛮貊。复睹汉唐盛，寤寐我心悦。大笑辞金印，高歌被短褐。归去事躬耕，终老在阡陌。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "成都西郊寻梅",
	"paragraphs": "江南客未归，剑南春已醒。梅花为国花，国胜花亦胜。岁岁看花花溅泪，今岁看花有新兴。不咏枝高出手寒，独看清浅水边影。应是花怜不归客，起冒风雪慰予冷。空山寂寂四无人，一笑逢君发深省。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "读吴宓诗集题赠",
	"paragraphs": "水有枯时石有终，区间几见海桑红。情天直待娲皇补，人纪难逢鲁叟缝。志士早经悬定鹄，静姝何肯学飞蓬。文章久叹江河下，赖是中流保障雄。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "银顶观月",
	"paragraphs": "五载峨眉月，今宵顶上看。光浓吐云际，喜上我眉端。影落平羌水，名浑白玉盘。相亲更相近，余不畏高寒。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "金顶观云海",
	"paragraphs": "疾风吹山山雾清，驱云作海云海生。峨眉一日多奇景，万壑波涛顷刻成。白云似铺绵一色，青云结队还相争。黑云形势最险恶，狰狞中疑藏鬼兵。彩云红霞还缭绕，变化起灭难为名。有时涛头突然起，一落万丈千丈惊。有时骇马倏奔驶，如闻一片澎湃声。漫漫漶漶离复合，摇荡欲撼三峰倾。忆昔钱塘看潮日，有此奇壮输恢弘。试视涛澜汹涌处，已没神州无数城。浩然起余破浪兴，驾帆便欲奔东瀛。提剑余直欲跃入，其间恐有蛟鲸行。伟哉造化小游戏，狡狯幻此千般形。蓦地长风收捲去，依旧万朵芙蓉青。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "哀沈阳",
	"paragraphs": "昨夜梦中犹汉月，梦醒不是汉山河。披衣窥门戈甲乱，九逵笑语皆东倭。入兵三百出十万，公私转瞬悲涂炭。城里哭声城外闻，血流袛骇辽河泛。由来亦有兴亡事，奇耻大辱古无此。坚城峨峨高连云，不用{革革}尖竟已毁。平昔敲髓养虎貔，虎貔见敌冬虺罢。蹴之鞭之皆不动，非复咆哮踔地姿。沈阳白骨堆新垒，皇姑屯边啸故鬼。国雠父仇何挂齿，将军新宠如花美。羽书莫漫辽东来，齐云楼头舞未已。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "感事一首",
	"paragraphs": "凤凰山下虎狼欢，烽火榆关日色寒。天地未教回杀劫，沧溟骤骇起狂澜。问谁堪作中流柱，与国深谋九转丹。泪满秋风看北斗，临危太觉将才难。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "决死军",
	"paragraphs": "丈夫誓死殄群凶，赫怒无前发上冲。一道弹烟红起处，伤心人竞火牛锋。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "关东志士歌",
	"paragraphs": "江南春好桃李秾，黑山山黑血染红。汉将何年东出塞，志士头颅掷欲空。此心明明皎如日，虏尘障天那可夺。反周为唐古有之，奇功须待奇男立。机事不密壮士惊，牵子断头台上行。此时江南春正好，黑山血黏草不青。头虽断，气弥伟。君不见楚人三户能亡秦，何况中原亿万同仇在。江南春到家家乐，关东陷虏年年哭。江南自古比天堂，莫住天堂忘地狱。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "哀南苑",
	"paragraphs": "天地忽苍黄，风云俄变色。嘤鸣都转鸱鹄声，寇骑纵横满川泽。莫言守关津，寇已入重门。莫言据险阸，寇已登我闼。平时主将信人口，此时士卒难措手。塞井夷灶借一战，三军杀气冲牛斗。佟公赵公炯丹诚，三军父兄邦家桢。胸中甲兵不知数，时危早拌捐此生。大呼杀贼挥戈起，麾下熊罴随所指。摧锋陷阵勇无前，原是将军亲练士。悲莫悲兮屈辱生，乐莫乐兮沙场死。非云敌难杀，能逢杀敌良非易。昨日寇来攻，兵主令严未许加一矢。今日许杀敌，杀敌而死甘没齿。况是黄金台下路，万世千秋共瞻视。渐离荆轲人未遥，易水悲风射眸子。人生堪作亡国民，杀身愿蹈诸贤轨。惟恨忠孝难两全，莫慰衰亲倚门泪。将军士卒同日殉，五千毅魄惊天地。前日许杀敌，敌可驱出海。今日许杀敌，吾军死者血流连海水。终胜昔年辽东事，佟公赵公大呼目瞑矣，中原志士争投袂。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "宝山烈士歌",
	"paragraphs": "倭寇海上，以大队扑宝山，炮大于城者日数千发。营长姚子青奉命驻城中，以无命不肯退，奋与战，全营殉焉。鼋龟扑天碧海翻，孤城灏气冲霄间。城小不知东海阔，愤堞矢欲障狂澜。赫矣诸贤昭往录，睢阳平原常山颜。迄以斗城遏大寇，效法凭此丹忱丹。姚子岳岳真男子，同袍咸炳猛士班。壮怀曾誓吞三岛，一当狂虏心所贪。岂知寇贼来弥众，如蚁缘垤百匝环。漫天炮火春雷动，撒地繁星走弹丸。英雄自分死报国，整厉戈矢神愈完。有手尚可奋杀贼，有贼那知身可还。入城有命出无命，安乐佳城天所颁。熊罴六百同日殉，海水为赤天为殷。英灵上见虹贯日，赫怒霹雳惊人寰。人寰雪涕数烈士，拔剑斫地歌宝山。吁嗟乎，南苑战血血未乾，南口战血血未寒。千秋一样毅魂魄，永使虾夷落胆肝。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "哀哉吟",
	"paragraphs": "哀哉复哀哉，恸哭复恸哭。斯人独何心，求祸而辞福。昔许矫矫韩淮阴，今乃甘与嚣述伦。嚣述幸遇汉光武，其存其亡无足论。今世何世日何日，义轩冑裔哀同沦。祸机迅疾迫眉睫，岂容犹豫复沉吟。狂寇全力集三晋，燕齐一路最脆嫩。捣虚只须一万军，长驱津沽定告胜。并州健儿亦勇锐，回戈逐北破竹劲。李郭勋名谁可及，戡定朔方函夏靖。虚拥重兵失大计，刘繇坐亡堪齿冷。泱泱三齐大国风。田单以后无英雄。战士十万貔虎勇，不用乃与无时同。自守之虏无不灭，转眼看汝悲途穷。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "台儿庄纪捷",
	"paragraphs": "台儿庄畔天旻旻，华军倭军连云屯。大战小战逾一旬，胜负欲分犹未分。中人外人寝食忘，耳凝目注台儿庄。此战之势如弈棋，一围再围围外围。突围者胜入围死，先时手段分高低。平时落落数閒子，到得紧时山岳峙。贼初入时任令入，此时欲出谈何易。士卒虎贲将鹰扬，上下合势风云狂。三军旌旗皆变色，指挥阵前临淮王。入围巨寇犹倔强，此时诛尔如犬羊。霹雳一声天半兴，华人倭人闻皆惊。华惊爆竹沸天地，倭惊流血沸海水。此战华夏关存亡，倭固堕胆余拭泪。逐鹿昆阳大战后，鼎足此战谁轩轾。去年玄冬风雪紧，吾军偶挫非力窘。今岁天地开青春，吾军奋迅雷电进。扫除烽烟出泰岱，驱策貔貅复燕晋。快将板垣贼中枭，此时送死尤堪哂。耽耽旁集倭援军，无由救出此陷阱。此时始识天心在，此时服吾庙算胜。弃甲堆山车塞途，累月取用犹不尽。此后吾将不费刃，以子之矛攻子盾。运转亡倭势灭倭，华夏中兴兹发轫。直下辽阳破竹中，收复两京惟转瞬。纪捷诗篇犹未成，别军济南戡已定。军锋笔锋相争先，投笔一笑旄头霣。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "美罗斯福总统代表居里与驻华大使詹森等二月十九日莅蓉机场观我空军表演诗以纪之",
	"paragraphs": "远邻慕义修前好，攘战声威出塞遥。大海鱼龙迎使节，西川雕鹗接星轺。翻空蓦作扶摇势，结阵俄惊起落潮。要识中原好身手，击沉三岛只崇朝。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "今代木兰辞",
	"paragraphs": "唐家枪法妙无双，荆川手执教南塘。岂知隔代人如玉，有女还为木兰妆。女也生长在潇湘，桂林名字椒蘅香。自倚名门咏鲂鲤，惯听斑竹啼鸾凰。洞庭凉夜戏星渚，碧湖秋水采莲房。莲房采来刺伤手，冲冠有恨指扶桑。岸芷汀兰芳草芳，柔肠忽转为刚肠。不随帝子弄明月，愿逐嫖姚赴戎行。蛾眉倒插剑锋直，春葱轻拨机关枪。杀敌阵前不知数，离家八见更星霜。长驱骝骆期填海，不许鼋龟起驾梁。转战一身关塞远，行行万里风沙疆。几度裹创追大队，匈奴未灭羞弓藏。寇虏争缠千女缝，焉知此有百夫防。骁勇善战杨无敌，年少昳貌王伯当。偶因伙伴窥破绽，始识唐营聂隐娘。吁嗟乎，荆川南塘平岛寇，有明史册炳有光。谁写女绩传彤管，重翻木兰辞曲长。伫看踏平三岛日，借得明驼还故乡。",
	"id": "3f14c338-fe1e-36d6-97a7-3b33c2d4a6a2"
}, {
	"author": "唐鼎元",
	"title": "名山夫子鬻书犒军歌",
	"paragraphs": "黄海日脚垂云霓，龙争虎战鏖雄雌。右军池上风云乱，粉墙十日飞蛟螭。名山夫子天下奇，麟经独抱喝侏离。北窗风雨发孤奋，抚剑夜咏荆轲诗。岂知天理有回复，海上送死来鲸鲵。平时中华见夷帜，望风百里先纷披。此时怨毒攻胸腹，强者制梃嬴携犁。横暴上激鬼神怒，百万谁当熊罴师。不其山断天柱折，轩辕终磔蚩尤尸。逢逢雷鼓震禹甸，捷音冲破渊明扉。庭前松菊皆欢舞，洋洋壁琴无茧丝。先生投帻浩然起，谓宜大赉褒虎貔。孙子令悬无法赏，一鼓从此歼虾夷。下噀无禾瓜地冻，何以少助牛酒资。仍寻逸少换鹅事，挥洒椽笔何淋漓。落墨声雄应杀敌，雷电雨雹交相驰。英豪劲气通一鼻，丈矛寸管原无歧。高堂斯须千纸尽，门外黄金堆并墀。先生潜处二十载，饥来只采西山薇。谁识遭国风尘警，热血还胜燕赵儿。酒肉如山阵前去，凯角频烦带月吹。更为拂拭燕然石，长缨早系名王归。",
	"id": "3f14c338-fe1e-36d6-97a7-3b33c2d4a6a2"
}, {
	"author": "王浩",
	"title": "谢湘阴龙吟潭为绘先封公遗像",
	"paragraphs": "昔人孺墓有终身，今见老子婆娑神。坠心三载状堂构，拜倒地下无可人。龙头四十大颡颔，斑斑古花洒春翰。江潭画师老不归，坐令君山岚翠晚。古来呈文鲜真质，镂冰画脂费工力。惟君真气绘九州，能回万牛上词笔。今年双橘袖中红，血下心摧郎罢翁。慈母杖拄小弱弟，老泪眼明毫发同。再拜奉觞九顿首，愿君饮此千万寿。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "艾畦书来询近况书此报之",
	"paragraphs": "书萤干死尚青凝，酒蚁微生怕赤憎。小集似存今日醉，高台犹记隔年登。远闻佳士粗为客，静爱虚名略异僧。为报相怜西笑意，一江风雨满青灯。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "天石书讯近况即寄",
	"paragraphs": "作计依人终失所，为文如我究何曾。年来孤露悲双梗，月落微霜焰一灯。名句尚堪山水识，清才原有鬼神憎。言愁问字劳相忆，卧病求仙谢不能。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "临歧赠端任",
	"paragraphs": "此生竟体有芳兰，分袖仍馀一握寒。长夏岂堪清昼寂，今年犹觉别时难。山头日出城中语，渡口人喧阁上看。觅得蠡湖波上句，缄情应与寄琅玕。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "雨窗夜起读剑南集",
	"paragraphs": "久困才如未解骖，长閒人似已眠蚕。渐知冯衍三同调，略有嵇康数不堪。病热麝狸无静构，夜凉鸡犬解清谭。少年豪气消难尽，肯把昏灯照剑南？",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "闻蛙",
	"paragraphs": "处处池塘欲近山，家家罾罟绝跻攀。明知钝质难如马，未必高鸣便为官。两部依人闲鼓吹，一编如我共愚顽。桂华会有同吟侣，好入瑶天玉池间。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "小阁",
	"paragraphs": "小阁笼灯焰未圆，尚分馀瘦到今年。奴言茶鼎蝇能语，自补书签蠹不全。半病未宜知夜雨，一凉惟恐是秋天。明知薄酒宵难觅，且自科头味醉眠。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "寄怀端任都昌",
	"paragraphs": "一日无君便怪衰，三旬何处与相期。为防别恨添新病，想到风神背旧诗。清晓读书开牖静，凉宵寻梦灭灯宜。养生讵止加餐饭，第一除吟戒酒卮。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "暑夕用怀艾畦韵",
	"paragraphs": "清愁难逐簟波凝，饮水生涯敢自憎。茶罢每思欹枕卧，酒酣何处觅楼登。耽吟瘦减悲秋妇，嗜读情逾好色僧。终是未除新业境，喜分蛾路入书灯。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "皭火",
	"paragraphs": "皭火有灵悲换劫，帝江无语割穷奇。我生犹及光宣末，老死何知魏晋时。大有江王梦来笔，不闻幽蓟钝如锤。中书麻诏中途馌，记室骑兵此未宜。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "呈汪山翁并赠梦庐柏庐兄弟二首 其一",
	"paragraphs": "黄农虞夏不可作，白发渡江天马行。我来拜倒石千仞，道大欲观韶九成。愁看楚师换禹鼎，仰觉伏氏皆秦生。丈人二子并真妙，吐语况有崆峒声。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "呈汪山翁并赠梦庐柏庐兄弟二首 其二",
	"paragraphs": "高沙罗绮不足贵，一日并读程侯诗。病僧枯几古犹媚，好女明河秀亦奇。清响度君钟老凤，大饥如我独蹲鸱。就床笑语上下意，少年相期倘在兹。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "八月十四夜听汪竹居先生鼓琴三十韵",
	"paragraphs": "城东琴师汪处士，摩挲灵台吐松气。李侯为甥韵作子，法中龙象大心志。剧谈楼冉妙高弟，自言绝无苍生意。李侯短褐有长处，奉师再拜蹈且舞。槃槃大腹坐寒暑，肉山裹云未易煮。归牛浮鼻过积水，呼吸关元罅春露。海东青鸾哕十指，手色清于玉柄麈。初弹扊扊味甘苦，娥江女儿神弦语。忽然迸作万猿叫，施州去天尺有五。优昙偶现道人绿，眉鬓枯藤挟风竹。黄庭中人袖拂石，坐令十洲漫金栗。少年相期在澄清，老色上面抱关更。富春山塘十日雨，一百八盘车走声。给予如九秋下鞲鹰，稍稍雪山落霜翎。胸中直有过秦论，下指已是陶唐生。我持高丘苏肺热，龙头芝菌缩百结。莫辞清瘁损二阮，聊同刑天舞跛鳖。四无人声耸项领，风味不减鬼瞰室。往时吴侬歌尔尔，此行净淬筝笛耳。后来一李端能事，西方金音敛手底。其馀隅坐裹头靡，不识不知叹韶美。归去彭湖仰青巘，梦中开门落松子。吁嗟三闾亦大夫，巫山采兰能启予。予亦齐王学吹竽，亦颇挟瑟雍门趋。成亏曾不辨有无。终朝鼓琴色不腴。中庭但有明月珠，斗酒豚蹄醉斯须。明朝高斋云卧冷，羲皇午窗日上井。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "灯祭辞",
	"paragraphs": "长堂鼓吹士立鹄，宾阶荐收响尸祝。花幢低亚焰肃肃，古来万事成转烛。摄齐群趋锐莫比，偏师勤王差可似。假令浚冲看襟袂，一寸循陔九山泪。帻光脱顶骏奔回，西河苦思银县台。百年新妇后黯淡，劝令鬼伯加餐饭。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "持灯省菊",
	"paragraphs": "九月尖风十月霜，此时天地一王郎。温寒呴沫某斯在，贫贱年光气独苍。老死吾侪知岁晏，暂开生面要秋长。餐英谢汝高寒意，何物能精白玉粻。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "恸哭二首 其一",
	"paragraphs": "恸哭斯翁竟息机，骤传惊问至今疑。人天无幸成知我，霄壤相违剧此悲。期许三年在飞突，踉跄一拜了恩私。城中万眼无青向，偃蹇终防海鹤知。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "恸哭二首 其二",
	"paragraphs": "声名异代矜维斗，骨肉相看此老苍。知己真成公死掾，殷忧要有疠怜王。陆沈世上生知赘，摆落人间夜不旸。哭向寝门无一语，好持道论足心丧。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "东敷嘱题汪山翁遗画",
	"paragraphs": "苍颜一壁科头静，花雨风泉镇百回。买地直愁无计隐，看山微觉有人来。坐营意匠生危石，略證仙源在凿坯。想得雍容寒暑气，冬晴展卷雪皑皑。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "元旦吉语率成",
	"paragraphs": "当思湔祓玄经手，来破新年翰墨香。腾刷风云成爪觜，料量文字脱羁鞅。庭帏永祝神明寿，彩绚欣随兄弟行。不用威名加塞上，诗坛草木仰辉光。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "寒雨卧疾，得屐丈诗简，言散原翁至自金陵，视墓西山，伏念去先公墓次今已三年，竟不得一省视，既愧作者，行自恨也，次屐丈韵末语用散原诗意",
	"paragraphs": "丈人涉想归来意，春入歌呼百不华。久向江南悲庾信，安从稷下著田巴。支离书几终馀笑，震荡烟岚讵可涯。摇雨蟠螭人独立，极西各有隧阴花。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "与东敷论诗续简",
	"paragraphs": "小团初破成清坐，每有说诗匡鼎来。目下全牛批会窾，胸中野马静尘埃。浮名世上无兼美，缩手吟边倘见才。今日已知他日事，何因怀抱不为开。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "二月二十八日程公归榇乡中走送不及泫然作",
	"paragraphs": "一旌西下叩春冥，雨泣烟霏倘可云。有子亭亭紫云盖，斯人黯黯暮山雯。多闻治乱今谁在，迸入歌呼梦亦纷。大局仓皇天地隔，不宜此去更相闻。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "即简梦庐昆季",
	"paragraphs": "古人时见太平年，别曲都容今为传。揖让干戈非我辈，晓风残月听江船。冥心要与当时会，仕隐来同去梦圆。定自不关潇洒意，教从行处看桑田。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "寄东敷京邸 其一",
	"paragraphs": "得意非偶然，身健举家啼。江湖事幽讨，畴能系相思。深藏故人心，日月倏已移。一朝看镜颜，脱去如惊糜。曲钩委封侯，晤语取支颐。讥弹极文工，沧波已瀰瀰。捉襟道战胜，昔人慎磷缁。所愿涧谷槃，履冰奉亲慈。何求饭蔬粝，重为世所悲。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "寄东敷京邸 其二",
	"paragraphs": "睡馀茗碗凉，绕户鸟声喜。十年用心许，枯木玩棐几。万金雕狨席，郁郁望拱梓。养生遂如此，何辨老决齿。诗书图遮眼，兄弟劝乐只。小弟夙不佳，顷亦喜文理。阿虎慧能言，臣叔痴未死。何从寄呻吟，枣栗嬉稚子。食贫得鸡肋，长愧亲旧视。尚言印累累，早岁奉拜起。生非屠牛坦，排击妙众里。并亡臧谷羊，五十笑博雉。别来语石交，解事今日始。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "浮云四首与东敷辟疆兼呈华持庵丈 其一",
	"paragraphs": "知必不可为，惔然有馀悲。生年匪须臾，无辞乏明时。倘来纵易盈，扊扅且当炊。何云旦暮间，读书劝长饥。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "浮云四首与东敷辟疆兼呈华持庵丈 其二",
	"paragraphs": "鼎器无近成，母老弟软弱。相忘在狐熊，所到良已薄。出门竞风领，牵车意转索。明知刚胜欲，守勇事俯啄。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "浮云四首与东敷辟疆兼呈华持庵丈 其三",
	"paragraphs": "牺樽论本性，所得盈方寸。愿养舒缓名，难至极迟顿。撄心赵国用，垂老尚健饭。何疑择木栖，投闲非厌倦。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "浮云四首与东敷辟疆兼呈华持庵丈 其四",
	"paragraphs": "浮云蔽林薄，欲去相依违。公卿倚山壁，匡坐得诟訾。灯前听滚滚，去住终无期。安能共笑晏，白首起新诗。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "咏史",
	"paragraphs": "信陵美妇人，求取自意外。魏其尽晦日，沟水四面会。茹苦讵可期，快志或相害。闲处拥赵女，明妆发如虿。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "退直",
	"paragraphs": "决去春姿馀好圃，再来蜂力胜初黄。风光著雨冷尤美，斜日垂虹秋已苍。欲语灵芬易飘荡，趁时衫袂照斋房。倚床坐认梧桐影，了却桃笙一味凉。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "梦胡雪抱得句寄都昌凰山",
	"paragraphs": "朝眠佳气袭罗纨，骤觉芳真梦若兰。清坐朱颜俟衰落，抱山有客养高寒。明知一去成孤绝，试与千秋执并看。谢却江湖天更远，胸中忽忽未曾安。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "夕梦仲兄醒而哭之",
	"paragraphs": "死别若远游，久阔梦归家。归来慰行役，阖户起喧哗。落日大梁秋，眉浓眼生花。逢迎及前门，母揽弟纷拿。上堂念行李，仆仆满尘沙。相抱不得声，欲笑涕已斜。客路何从来？但觉道里赊。登床挟鸣琴，握手颤齿牙。悲动左右心，顷刻转肠车。肠中千百语，烧铛趣成茶。蜩螗乃未已，霜响彻哀笳。爽然一瞀间，披衣久惊嗟。未知来地下，犹忘问阿爷。身前病为累，善卧不能加。春风书满床，虱盛寖搔爬。宁知血气衰，未似当年耶？当年告语地，痛哭到缌麻。只今望松楸，雪山水明霞。死生未易为，一梦固所奢。百岁会归尽，此别岂有涯？",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "雨馀见道士策蹇驴从一小童经行市中类有道者还山服食意业已微胡为灵甄以求自恣",
	"paragraphs": "道人不知何所至，水北水南无此辈。偶来城市戢落梅，压著蹇驴头叩地。一童扶侍语细碎，道人无形成接对。一藤挂腹驴不畏，自知鸡肋不任试。山中雨早不经霜，芹芽薇甲值残醉。何如万骑铁围山，从觅道人得安辔。春风危冠落虮虱，黄发垂垂及肩背。夹道风沙草不腓，归来一笑尽花事。满怀行处无朱门，岂谓不妨常掉臂。不知道人蹇驴意，梦觉丹砂箭头似。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "大兄斋头著水仙一盂早春作花甚精媚兄弟对玩因留不得诗状其景",
	"paragraphs": "小屋坐如梦，块然见寒花。共此一尺春，与作石生涯。东风有百好，江燕蹴晴沙。嬛嬛神暮来，罗袜步欹斜。娈彼金玉姿，凡艳不齿牙。未是山人心，剪裁出天家。阿兄不肯顾，夷然去鸣茶。时念矾弟兄，抱牍对老鸦。来归坐欠伸，晚晴放吏衙。忽思收犯斋，新妇映脸霞。平生江海兴，临事岂有他。尽此升斗间，何用惜芳华。安得谢扁舟，清卧理钓车。闭门咏棠棣，白首无叹嗟。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "坐曹得句示内子",
	"paragraphs": "为念神人藐姑射，闲笼双袖玉柔荑。熏香独坐人如梦，斜日无言鸟下啼。试傍云霞晞绿发，自开卷轴看新题。芳时不共郊游去，输与芜菁似剪齐。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "思袁山",
	"paragraphs": "已凭浅醉依魂梦，多分春风乱圣狂。此地韶华成负手，旧山岚气压颓墙。潦痕上阪蛇行迹，雪后开门笋出香。尚欲移家穷去住，满川花雨入斜阳。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "登牯牛岭",
	"paragraphs": "高寒此际已侵衣，冉冉苍龙静四围。十里笋舆湍石瘦，几家樵屋艾蒿肥。江云垂地连荒涨，山鸟依人步翠微。便欲移家秋讯急，川明雨暗乱斜晖。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "饮仙人崖望江流",
	"paragraphs": "叶叶流云堕鬓生，天低大野暮江平。花袍白马少年意，古屋荒冈秋日晴。下岭寒深依酒力，万杉风急失溪声。烟鬟回首成追忆，独有岩花空自瑩。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "江行口号",
	"paragraphs": "独携大胆应能健，自挟高歌恐未驯。此地垂云天正阔，江南江北更无人。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "还寄艾畦",
	"paragraphs": "来从公子十日饮，去浣京华十丈尘。梦想楼台落江渚，急搜诗句报都闉。艳姬骄马满衢路，熟鸟高花忘主宾。乞与熊侯三万日，茂陵秋气射麒麟。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "与梓方三首选二 其一",
	"paragraphs": "矮槐如奴仆，直立两三头。到门无俗声，此与谁者游。文章不入眼，古今久云浮。暝观百物静，瞢然人语稠。得命尘沙间，物我故优优。生涯旧如此，何用作虚舟。长安夺人气，车马盛王侯。明知不加害，畏之逊道周。兹事未易知，乃与今人谋。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "与梓方三首选二 其二",
	"paragraphs": "斜阳屋角明，急雨攒万镞。此景何代人，坐此一日足。驾言就伯始，城西聊往复。疏斋出跏坐，高论所拜辱。朱颜垂绿发，如此我未欲。贤愚土木偶，获咎宁所独。周旋声利区，百射无一鹄。洗心行青天，如对吏于木。西风日日来，行李倘未笃。归矣江南秋，饮水肱可曲。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "懊怀",
	"paragraphs": "辛苦一官如跛鳖，懊怀可死不可说。诘朝两丁扛出门，日晡归来颜色失。轰然一僵便倒榻，万事不理此片刻。官书堆眼午慵回，小臣昏睡过三回。秖今失喜口语耳，梦走三山五岳来。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "寒夜独咏",
	"paragraphs": "短发搅以篾，头垢落如磨。寒灰栗欲爆，此景不可过。先春阜万物，登瓮鼠已大。窗深定鸮号，茗气敌中懦。陈编对江海，遂此灯下坐。所要身健在，欢意谁当破。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "戒同生",
	"paragraphs": "端任一世豪，脱去未半岁。长男方十龄，同生其小字。携之学校中，后死命吾辈。宵来极不佳，恶睡湿床被。问以了未羞，俯首笑不对。呵扑我何忍？抚视空陨涕。伤哉爱与恩，此局岂常在？更过数十年，吾汝皆在外。及兹自勉力，尚可奋前载。同来吾戒汝，此事不可再。今去分枣栗，吾决为汝讳。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "除日初度",
	"paragraphs": "魏其尽晦日，而我乃更生。亦有崒嵂气，中之毛骨清。他乡遂除岁，爆竹此何声。灯烬飘窗落，因风吹梦成。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "都门春尽",
	"paragraphs": "欲办香茅成小宇，渐看杂树发芳条。市楼尽日风吹客，江国今年翠齧桥。高马大车衢路隘，香灯茗碗梦魂遥。相逢莫作等閒坐，快意由来矜一朝。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "五月二十八日送客作三首选二 其一",
	"paragraphs": "百年傀儡场，匪聚安有散？一哄诚足悲，及此何所念。团栾镜中月，因风泣纨扇。何如参与商，终始不复见。念兹痛人肠，无地语恩怨。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "五月二十八日送客作三首选二 其二",
	"paragraphs": "行已有定期，濒行意犹疑。昔念有此日，于今真见之。握手未吐辞，白日遂西驰。独立天冥冥，此间我为谁。明知别后难，且用相委蛇。此意倘可思，痛哭当成痴。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "院廨初夏三首 其一",
	"paragraphs": "春事已可知，乳桃欲成实。风来落微响，众鸟纷可食。小园数株花，照梦久历历。宁知新发条，不厌旧来客。文书困盛年，十辈常六七。白发同舍郎，寐寐我前辙。感之遣人惊，时节莫屡易。后当不如今，今已不及昔。徒滋犯生意，兹事良可惜。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "院廨初夏三首 其二",
	"paragraphs": "静处目视鼻，小几傍暗窗。花气日亭午，谁为此人双？四边风籁鸣，一鸟下沧江。云天远荒忽，惟闻水淙淙。此意若可思，一喜心已降。何须说归来，小槽鸣酒缸。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "院廨初夏三首 其三",
	"paragraphs": "杂树雨馀香，古木俨生音。会须日暮来，棐几置鸣琴。昨日城中园，士女足磨簪。粉融汗作热，罗绮蔽树林。其下杂肉饵，言笑非一谭。就前强闻之，十事九不谙。乃知丘壑情，俗士亦多甘。何如此小地，憔悴著独吟。从思惬心处，海水同牛涔。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "思斋一日夜书事八首选四 其一",
	"paragraphs": "朝露已满窗，淡红散著纸。披衣默数息，寒意生两齿。甜眠老赤脚，鼾声犹在耳。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "思斋一日夜书事八首选四 其二",
	"paragraphs": "蚊蝇不到处，坐观欲忘机。短日不下檐，昼长无是非。帘外睡起猧，悄然来未知。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "思斋一日夜书事八首选四 其三",
	"paragraphs": "危坐眼渐明，夜久炉烟直。回肠一气清，饥人畏茶力。相看逐微末，穴鼠饮砚滴。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "思斋一日夜书事八首选四 其四",
	"paragraphs": "夜火以细胜，小鼎作蝇语。单衣忽微凉，飘窗一片雨。凉飔抱之吹，扶以梦中去。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "还家",
	"paragraphs": "万里还家一欠伸，好怀不隔九州尘。略回海内呻吟意，归及江南橘柚新。小几安花如有约，幽禽入户似无人。更烦翠袖围佳寐，茗碗炉熏事事真。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "阿齐一首寄内子南昌",
	"paragraphs": "阿齐一笑龋其齿，行傍几案貌甚美。十年婚宦有此女，那能对之阙欢喜。常令失想梦亦笑，如此妙诣岂有理。有时对镜自呼狗，亦或抱枕认作子。爱花腹猫当马骑，见赤脚婢呼鬼鬼。宵来乞母拍使睡，向明唤爷吻而起。万古不故此微物，往觉四大无其伟。令我忽忽忆幼年，一时所向辄披靡。跨兄铄姊恃母慈，宁遂常儿习拜跪。秖今百年了万里，投入母怀惟尺咫。大车怒马不称意，惟母两臂差可倚。逢人低头谢不速，思及儿时真愧死。乃知神勇即天情，谁能持斧斫阵垒。作诗写心寄吾内，欢极泪落盈吾纸。一事阿齐吾羡汝，汝今有父吾则已。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "思阿牛",
	"paragraphs": "吾于所爱者，将别不更视。视之恨转生，恨乃根爱起。吾家小阿牛，解笑未有齿。昨宵梦寐中，对我笑不止。全身涴娘怀，白足舞侈侈。小儿无异态，是否即此子？恨我忆未真，忽觉又不似。思来益绵绵，事事攻腠理。此事岂不佳，不见无宁已。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "八月二十三日病少间，乘车偕大兄游三贝子园，忆庚戌秋同二兄过此，十二年矣，怆然有怀，归灯书兴",
	"paragraphs": "不堪花竹见仪容，暂与鸰原觅故踪。一笑霜钟出云木，十年江国对秋风。秖疑丧乱身俱在，略遣摧藏语未终。安得形同影无缺，白头共此夜灯红。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "深秋病间城南园茗坐竟日",
	"paragraphs": "草树生香已老秋，无多佳境为淹留。挂林残日窥人大，刻骨西风动地愁。一卧蜩螗无复沸，再来萸菊可能酬？百年行乐诛茅地，欲语平生又自休。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "积痗半载读哲维病中诗感书奉讯二首 其一",
	"paragraphs": "柯山棋劫久侵寻，一病城南两客衾。择术俳优原共命，争鸣蛮触正何心。浮年忍忆墦间祭，异代相看海上琴。袖手人天吾意了，却将吟事费秋阴。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "积痗半载读哲维病中诗感书奉讯二首 其二",
	"paragraphs": "四海文章一秘书，相逢不忍问何如。惊飙拂羽成经度，小地焚香得扫除。是处衣冠归裸国，几年钟鼓堕华胥。闲身久谢江湖约，白鸟于人未是疏。",
	"id": "d33eb74c-bbbd-3c12-b141-e363c927c417"
}, {
	"author": "王浩",
	"title": "闻诗庐遗草刻成感题一律",
	"paragraphs": "忍死吾曹事可伤，居然一卷送堂堂。呻吟未解虔刘意，偃蹇犹为进取狂。发兴云山聊自壮，散愁江海漫为郎。修能姱节今如此，被发何心下大荒。",
	"id": "d33eb74c-bbbd-3c12-b141-e363c927c417"
}, {
	"author": "郁达夫",
	"title": "咏史三首 其一",
	"paragraphs": "楚虽三户竟亡秦，万世雄图一夕湮。聚富咸阳终下策，八千子弟半清贫。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "咏史三首 其二",
	"paragraphs": "大度高皇自有真，入关妇女几曾亲？虞歌声里天亡楚，毕竟倾城是美人。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "咏史三首 其三",
	"paragraphs": "马上琵琶出塞吟，和戎端的爱君深。当年若赂毛延寿，那得诗人说到今。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "丙辰元日感赋",
	"paragraphs": "逆旅逢新岁，飘蓬笑故吾。百年原是客，半世悔为儒。细雨家山远，高楼望眼枯。乡思无著处，一雁下南湖。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "晴雪园卜居",
	"paragraphs": "元龙好据胡床卧，徐福真成物外游。望去河山能小鲁，夜来风雨似行舟。月明梅影人同瘦，日夕潮声海倒流。猛忆故园寥落甚，烟花撩乱怯登楼。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "有怀碧岑长嫂却寄",
	"paragraphs": "帘外风声过雁群，登楼遥望暮天云。行经故馆空嘶马，病入新秋最忆君。知否梦回能化蝶，记曾春尽看湔裙。何当剪烛江南墅，重试清谈到夜分。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "寄曼陀长兄",
	"paragraphs": "悔将词赋学陈琳，销尽中原万里心。书剑飘零伤白也，英雄潦倒感黄金。三年铅椠貂裘敝，一服参苓痼疾深。闻说求田君意定，富春江上欲相寻。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "寄养吾二兄",
	"paragraphs": "与君念载鸰原上，旧事依稀记尚新。苜蓿未归蜒驿马，烟花难忘故乡春。悔听邹子谈天大，剩学王郎斫地频。来岁秋风思返棹，对床应得话沉沦。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其一",
	"paragraphs": "灯影星光绿上楼，如龙车马狭斜游。两行红烛参差过，哄得珠帘尽上钩。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其二",
	"paragraphs": "百首清词句欲仙，小仓妙选世争传。怜他如玉麻姑爪，才罢调筝便数钱。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其三",
	"paragraphs": "纨扇轻摇困倚床，歪鬟新竞赵家装。红绡汗透香微腻，试罢菖蒲辟疫汤。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其四",
	"paragraphs": "碧玉年华足怨思，珠喉解唱净琉璃。瓣香我为临川爇，掩面倾听幼妇词。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其五",
	"paragraphs": "名隶昭阳供奉班，宫词巧制念家山。劫来源氏人争说，曾使君王一破颜。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其六",
	"paragraphs": "蜃楼缥缈假疑真，四壁铜屏镜里春。为语汉王休怅望，碧纱笼得李夫人。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其七",
	"paragraphs": "纨扇秋来惹恨多，熏笼斜倚奈愁何。商音谱出西方曲，肠断新翻复活歌。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其八",
	"paragraphs": "扫眉才子众三千，万里桥边起讲筵。羡煞传经诸伏女，一时分得水衡钱。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其九",
	"paragraphs": "杏红衫子白罗巾，高髻长眉解笑颦。公子缠头随手掷，买花原为卖花人。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其十",
	"paragraphs": "闻说仙槎徼外回，十辉妙占出新裁。秦宫照胆悬灵镜，此后难歌赤凤来。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其十一",
	"paragraphs": "黄昏好放看花船，樱满长堤月满川。远岸微风歌宛转，谁家篷底弄三弦。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "日本谣十二首 其十二",
	"paragraphs": "眉藏愁意额涂黄，广袖纤腰燕尾妆。十五云英初见世，犹羞向客唤檀郎。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "中秋夜中村公园赏月兼吊日故大将丰臣氏",
	"paragraphs": "社鼓村讴处处同，旗亭歌板舞衣风。薄寒天气秋刚半，病酒情怀月正中。废圃而今鸣蟋蟀，虚堂自昔产英雄。由来吊古多感慨，赋到沧桑句便工。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "偶成",
	"paragraphs": "不羡神仙况一官，觚棱那复梦长安。脱樊野鹤冲天易，铩羽山鸡对镜难。黄叶欲凋闻敕勒，苍生回顾足悲酸。秋来百事仍依旧，只觉罗衫日渐单。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "席间口占",
	"paragraphs": "醉拍阑干酒意寒，江湖寥落又冬残。剧怜鹦鹉中州骨，未拜长沙太傅官。一饭千金图报易，几悲五噫出关难。茫茫烟水回头望，也为神州泪暗弹。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "三月十八夜寄木津老师",
	"paragraphs": "日抱虫鱼伏茂陵，旁人争笑客无能。吟诗未就先研墨，看月初升故灭灯。野泽夜深闻鹤唳，高楼春暖解壶冰。明朝欲待游仙去，自草蕉书约老僧。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "初秋杂感两首 其一",
	"paragraphs": "梧桐一叶海天秋，戎马江关客自愁。五载干戈初定局，几人旗鼓又争侯。须知国破家无寄，岂有舟沉橹独浮。旧事厓山殷鉴在，诸公何计救神州。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "初秋杂感两首 其二",
	"paragraphs": "介推辞禄人争说，韩信称王事岂真。何必珊瑚誇斗富，本来贤圣不言贫。关东羯鼓军旗振，塞上秋风野哭新。为语将军休逸乐，龙堆千里尚胡尘。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "谒岳坟",
	"paragraphs": "拂柳穿堤到岳坟，坟前犹绕阵头云。半庭人静莺初懒，一雨荫成草正薰。我亦违时成逐客，今来下马拜将军。与君此恨俱千古，拟赋长沙吊屈文。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "春江感旧四首用吴梅村《琴河感旧》韵 其一",
	"paragraphs": "故人门巷只栖鸦，杨柳扶疏影尚斜。蓬岛归来天外使，河阳凋尽镜中花。杜鹃此日空啼恨，烟月春宵忆驻车。泥落可怜双燕子，低飞犹傍莫愁家。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "春江感旧四首用吴梅村《琴河感旧》韵 其二",
	"paragraphs": "仙山春梦记前游，不把亡情怨莫愁。小婢曾通花里约，老奴难耐镜边羞。绝无消息传青鸟，认得啼痕在玉钩。闻说侯门深似海，绿珠今夜可登楼。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "春江感旧四首用吴梅村《琴河感旧》韵 其三",
	"paragraphs": "天上琼楼十二城，人间凝望最关情。花开梓泽多风雨，客去临邛绝送迎。一梦扬州怜杜牧，廿年辛苦忆苏卿。亦知金屋谋非易，拟向渔樵托此生。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "春江感旧四首用吴梅村《琴河感旧》韵 其四",
	"paragraphs": "一夜天风到蕙兰，花香人梦两阑干。折来红豆悲难定，湿尽青衫泪不干。佳妇而今归帝子，腐儒自古苦酸寒。绵绵此恨何时了，野雉朝飞不忍看。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "游莫干山口占",
	"paragraphs": "田庄来作客，本意为逃名。山静溪声急，风斜鸟步轻。路从岩背转，人在树梢行。坐卧幽篁里，恬然动远情。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "奉赠五首 其一",
	"paragraphs": "许侬赤手拜云英，未嫁罗敷别有情。解识将离无限恨，阳关只唱第三声。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "奉赠五首 其二",
	"paragraphs": "梦隔蓬山路已通，不须惆怅怨东风。他年来领湖州牧，会向君王说小红。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "奉赠五首 其三",
	"paragraphs": "杨柳梢头月正圆，摇鞭重定定情篇。此身未许缘亲老，请守清闺再五年。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "奉赠五首 其四",
	"paragraphs": "立马江浔泪不干，长亭诀别本来难。怜君亦是多情种，瘦似南朝李易安。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "奉赠五首 其五",
	"paragraphs": "一纸家书抵万金，少陵此语感人深。天边鸿雁池中鲤，切莫临风惜尔音。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "懊恼二首 其一",
	"paragraphs": "生太飘零死亦难，寒灰蜡泪未应干。当年薄幸方成恨，莫与多情一例看。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "懊恼二首 其二",
	"paragraphs": "百丈情丝万丈风，红儿身是可怜虫。荼蘼零落春庭暮，九子铃高倩影空。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "读《宋史》",
	"paragraphs": "贫贱论交古不多，弟兄同室尚操戈。来生缘分如能结，烛影刀声又若何。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "除夜奉怀",
	"paragraphs": "又是一年将尽夜，不知青鬓几痕丝。人来海外名方贱，梦返江南岁已迟。多病所须唯药物，此生难了是相思。明朝欲向空山遁，为恐东皇笑我痴。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "偕某某登岚山",
	"paragraphs": "不怨开迟怨落迟，看花人正病相思。可怜逼近中年作，都是伤心小杜诗。烟景又当三月暮，多情虚负五年知。岚山倘有閒田地，愿向丛林借一枝。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "客感寄某两首 其一",
	"paragraphs": "五月梅黄雨不晴，江南词赋老兰成。陶潜痛哭谈燕侠，庄舄哀歌激楚声。半席已知无我分，百年何日果河清。问他击鼓撞钟者，可有丹心翼太平？",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "客感寄某两首 其二",
	"paragraphs": "一夜秋风兰蕙折，残星孤馆梦无成。敢随杜甫憎时命，欲向田横放厥声。亦有宏才难致用，可怜浊水不曾清。明朝倘赴江头死，此意烦君告屈平。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "题写真答荃君三首 其一",
	"paragraphs": "文章如此难医国，呕尽丹心又若何？我意已随韩岳冷，渡江不咏六哀歌。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "题写真答荃君三首 其二",
	"paragraphs": "乱世何人识典谟，遗民终老作奚奴。荒坟不用冬青志，此是红羊劫岁图。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "题写真答荃君三首 其三",
	"paragraphs": "儒生无分上淩烟，出水清姿颇自怜。他日倘求遗逸像，江南莫忘李龟年。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "感时",
	"paragraphs": "和战何年议始成，荆襄封戍尚连营。谋倾孤注终无补，乱到萧墙岂易平。南渡君臣争与敌，中原父老厌谈兵。题诗大有牢骚意，泣上新亭望帝城。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "寄荃君",
	"paragraphs": "芳草何时恨却休，王孙乞食尚飘流。去年今日曾想见，红粉青衫两欲愁。我久计穷朱亥市，君应望断绿珠楼。生前料已无欢会，早作刍梁地下谋。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "曼兄书来，以勿作苦语为戒，作此答之",
	"paragraphs": "非将苦语诉同群，为恨幽兰未吐芬。不遇成者严仆射，谁怜湖郡杜司勋。富春人物无多子，东海鱼盐惜此文。号召中原今已矣，秋风愁绝宛丘君。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "遇释尚无邻，知旧友某尚客金陵，作此寄之",
	"paragraphs": "昨遇南朝旧院僧，知君还自客金陵。板桥夜梦钗多少，淮水秋潮浪几层。食子只今迷日月，铜人应更泣觚棱。横流将到桃根渡，一叶轻航买未曾。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其二",
	"paragraphs": "江湖流落廿三年，红泪频揩述此篇。删尽定公哀艳句，侬诗粉本出青莲。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其三",
	"paragraphs": "前身纵不是如来，谪下红尘也可哀。风雪四山花落夜，窦家丛桂一枝开。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其四",
	"paragraphs": "王筠昆仲皆良璞，久矣名扬浙水滨。生到苏家难为弟，排来行次第三人。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其五",
	"paragraphs": "人言先父丧亡日，小子膏肓疾正深。犹忆青灯秋雨夜，虚堂含泪看兄吟。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其六",
	"paragraphs": "九岁题壁四座惊，阿连少小便聪明。谁知早慧终非福，碌碌瑚琏器不成。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其七",
	"paragraphs": "十三问字子云居，初读琅嬛异域书。功业他年差可想，荒村终老注虫鱼。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其八",
	"paragraphs": "左家娇女字莲仙，累我閒情赋百篇。三月富春城下路，杨花如雪雪如烟。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其九",
	"paragraphs": "一失足成千古恨，昔人诗句意何深。广平自赋梅花后，碧海青天夜夜心。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十",
	"paragraphs": "二女明妆不可求，红儿体态也风流。杏花又逐东风嫁，添我情怀万斛愁。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十一",
	"paragraphs": "几度沧江逐逝波，风云奇气半消磨。扬州梦醒无聊甚，剩有旗亭学醉歌。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十二",
	"paragraphs": "吾生十五无他嗜，只爱兰台令史书。忽遇江南吴祭酒，梅花雪里学诗初。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十三",
	"paragraphs": "儿时曾作杭州梦，初到杭州似梦中。笑把金樽邀落日，绿杨城郭正春风。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十四",
	"paragraphs": "欲把杭州作汴京，湖山清处遍题名。谁知西子楼台窄，三宿匆匆出凤城。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十五",
	"paragraphs": "鸳湖旧忆梅村曲，莺粟人传太史歌。日暮落帆亭下立，吴王城郭赵家河。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十六",
	"paragraphs": "离家少小谁曾惯，一发青山唤不应。昨夜梦中逢母别，可怜枕上有红冰。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十七",
	"paragraphs": "鼙鼓荆襄动地来，横流到处劫飞灰。秣陵围解君臣散，予亦苍茫过马嵬。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "自述诗十八首 其十八",
	"paragraphs": "苍茫又过七年期，客舍栖栖五处移。来岁桑干仍欲渡，别离应更有新诗。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "呈担风先生",
	"paragraphs": "门巷初三月，诗坛第一人。蓝亭来立雪，沧海又逢春。小子文章贱，先生意气真。明年知谁健，莫却酒千巡。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "雪",
	"paragraphs": "一夜朔风吹布被，天花散处不生根。埋来地角衣无缝，衬出春心草有痕。浙水潮头豪士马，罗浮枝上美人魂。缘何得向山中卧，严冷须知造化恩。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "游人事山中，徘徊于观音像下者久之",
	"paragraphs": "三月东风作嫩寒，小春花事已摧残。地来上谷逃禅易，人近中年弃世难。大士慈悲空说法，子张辛苦尚求官。神仙莫问蓬莱使，且待承明看露盘。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "留别家兄养吾",
	"paragraphs": "迹似飞蓬人似雁，东门祖道又离群。秋风江上芙蓉落，旧垒巢边燕子分。薄有狂才追杜牧，应无好梦到刘蕡。明朝去赋扶桑日，心事苍茫不可云。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "己未都门杂事诗两首 其一",
	"paragraphs": "手中芍药眼中波，十二金钗值几何。旧是笠翁歌舞地，韩家潭上美人多。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "己未都门杂事诗两首 其二",
	"paragraphs": "惯闲宰相尽风流，百顺胭脂院院游。一夜罗衾嫌梦薄，晓窗红日看梳头。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "己未出都口占",
	"paragraphs": "芦沟立马怕摇鞭，默看城南尺五天。此去愿戕千里足，再来不值半分钱。塞翁得失原难定，贫士生涯总可怜。寄语诸公深致意，凉风近在殿西边。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "偶感",
	"paragraphs": "风急星繁夜，离愁比梦强。昨宵逢汝别，竟夕觉秋凉。岂是音书懒，都缘客思长。纵裁千尺素，难尽九回肠。小草根先折，大鹏翼未张。谢娘倘有意，怜及白衣郎。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "岁暮感愤",
	"paragraphs": "岁暮天涯景寂寥，月明风紧夜萧萧。美人应梦河边骨，逐客还吹市上箫。穷塞寒浸苏武节，朝廷宴赐侍中貂。士生季世多流窜，湘水何当赋大招。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "与文伯夜谈觉中原事已不可为矣翌日文伯西归谓将去法国矣",
	"paragraphs": "相逢客馆只悲歌，太息神州事奈何。夜静星光摇北斗，楼空人语逼天河。问谁堪作中流柱，痛尔难清浊海波。此去若从燕赵过，为侬千万觅荆柯。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "留别三首 其一",
	"paragraphs": "来日茫茫难正多，英雄时钝奈虞何。乌江风紧云飞夜，咽泪挥鞭发浩歌。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "留别三首 其二",
	"paragraphs": "十载关山一故吾，今年穷极并锥无。鸱夷应笑先生拙，难买轻舟泛五湖。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "留别三首 其三",
	"paragraphs": "几日红楼望驿尘，泥他辛苦祝江神。此行不为鲈鱼脍，为忆桥头问卜人。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其一",
	"paragraphs": "俊逸灵奇宰相才，卞和抱璞古今哀。士生乱世空弹铗，客到新亭漫举杯。一死拼题鹦鹉赋，百年几上凤凰台。问他白玉楼成未，欲向天公泣诉来。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其二",
	"paragraphs": "亦曾匹马渡黄河，齐鲁幽燕月下过。光范三书空伏阙，长沙一恸竟沉屙。方知竖子成名易，闻说英雄蹈海多。劫到红羊天命改，我将披发向阳阿。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其三",
	"paragraphs": "将军原是山中盗，只解营私不解兵。举国内讧争利润，何人专战请长缨。诛求又掠旄倪去，风鹤重添妇女惊。愿祝蛮夷来作主，民生凋敝苦蓬迎。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其四",
	"paragraphs": "忍说神州似漏舟，达官各为己身谋。郝隆幕府誇蛮语，王浚楼船下益州。策到和戎原辱国，功成不义反封侯。中朝衮衮诸公贵，亦识人间羞耻否？",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其五",
	"paragraphs": "亦有陈东泣上书，陈东心似武陵鱼。缘溪行为求鱼计，冒死谏成得意初。荒谬几人称陆贾，忠诚何处觅包胥。茫茫大陆沉将了，寄语诸公早绝裾。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其六",
	"paragraphs": "蟹行奇字法欧洲，五典三坟一例收。略解娵隅称博雅，人言叔宝最风流。纷纭鬼怪谈新学，颠倒衣冠拜沐猴。终是马牛亡国隶，尔曹釜内且优游。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其七",
	"paragraphs": "换酒闲坊质敝袍，年来下酒爱离骚。江南易洒兰成泪，蜀道曾传杜老豪。又见军书征粟帛，可怜民命竭脂膏。国亡何处堪埋骨，痛哭西台吊谢翱。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "杂感八首 其八",
	"paragraphs": "陈情一表为刘书，恨我谋生计太疏。欲死恐违终养志，入山未办草玄庐。十年潦倒空湖海，半世浮沉伴蠹鱼。天帝若成纯孝愿，祖孙同日上清虚。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "将之日本别海棠三首 其一",
	"paragraphs": "绿章连夜奏通明，欲向东皇硬乞情。海国秋寒卿忆我，棠阴春浅我怜卿。最难客座吴伟业，重遇南朝卞玉京。后会茫茫何日再，中原扰乱未休兵。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "将之日本别海棠三首 其二",
	"paragraphs": "检点青衫旧酒痕，歌场到处有名存。十年久断吴山梦，明日应敲白下门。半偈偶题苏玉局，尺书烦寄谢公墩。商量东阁官梅发，江上重招倩女魂。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "将之日本别海棠三首 其三",
	"paragraphs": "替写新诗到海棠，扬州旧梦未全忘。无端绮语成诗谶，又向桃源驻野航。碧玉生涯原是梦，牧之任侠却非狂。知侬棹向吴江过，托买宜春半幅裳。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "游普陀作",
	"paragraphs": "山谷幽深杖策寻，归来日色已西沉。雪涛怒击玲珑石，洗尽人间丝竹音。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "过岳坟有感时事",
	"paragraphs": "北地小儿耽逸乐，南朝天子爱风流。权臣自欲成和议，金虏何尝要汴州。屠狗犹拚弦下命，将军偏惜镜中头。饶他关外童男女，立马吴山志竟酬。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "赠鲁迅",
	"paragraphs": "醉眼朦胧上酒楼，彷徨呐喊两悠悠。群氓竭尽蚍蜉力，不废江河万古流。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "立春日",
	"paragraphs": "陋巷原无客到门，草堂炉火爱微温。闲来剪个宜春字，贴上兰花小瓦盆。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "迁杭有感",
	"paragraphs": "冷雨埋春四月初，归来饱食故乡鱼。范雎书术成奇辱，王霸妻儿爱索居。伤乱久嫌文字狱，偷安新学武陵渔。商量柴米分排定，缓向湖塍试鹿车。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "闻杨杏佛被害感书",
	"paragraphs": "风雨江城夏似春，闭门天许作閒人。恩牛怨李成何事，生死无由问伯仁。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "无题",
	"paragraphs": "背脊驼如此，牢骚发渐幽。避嫌逃故里，装病过新秋。未老权当老，言愁始欲愁。看他经国者，叱吒几时休。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "三月初九过岳王墓下改旧作",
	"paragraphs": "凭眺湖山日又曛，回车来拜大王坟。虫沙早已丧三镇，猿鹤何堪张一军。河朔奇勋归魏绛，江南朝议薄刘蕡。可怜五百男儿血，空化田横岛上云。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "步何君《半山娘娘庙题壁》续成",
	"paragraphs": "春愁似水刀难断，村酿偏醇醉易狂。笑指朱颜称白也，乱势青眼到红妆。上方钟定夫人庙，东阁诗成水部郎。看遍野梅三百树，皋亭山色暮苍苍。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "登东天目绝顶大仙峰望钱塘江",
	"paragraphs": "仙峰绝顶望钱塘，凤舞龙飞两乳长。好是夕阳金粉里，众山浓紫大江黄。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "出昱岭关过三阳坑后车道曲折风景绝佳",
	"paragraphs": "盘旋曲径几多弯，历尽千山与万山。此去更无三宿恋，西来又过一重关。地传洙泗溪争出，俗近江淮语转蛮。只恨征车留不得，让他桃李领春闲。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "登白岳齐云仙境徘徊半日感慨系之因不上黄山到此乃西游终点也四首 其一",
	"paragraphs": "白岳雄峰朵朵奇，方岩无此巨灵姿。道家七二神仙府，第一清虚境在斯。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "登白岳齐云仙境徘徊半日感慨系之因不上黄山到此乃西游终点也四首 其二",
	"paragraphs": "万历崇桢迹尚新，断碑无数纪明臣。珍珠帘外桃花落，日暮空山独怆神。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "登白岳齐云仙境徘徊半日感慨系之因不上黄山到此乃西游终点也四首 其三",
	"paragraphs": "回首齐云日半暝，黄昏灯火出休宁。明朝又入红尘去，人海中间一点萍。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "登白岳齐云仙境徘徊半日感慨系之因不上黄山到此乃西游终点也四首 其四",
	"paragraphs": "养生无物只烟霞，游记居然号作家。一事堪同坡老比，我行稍过浙西涯。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "无题",
	"paragraphs": "平居无计可消愁，万里烽烟黯素秋。北望中原满胡骑，夕阳红上海边楼。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "乙亥元日读陈龙川集有感时事",
	"paragraphs": "大地春风十万家，偏安原不损繁华。输降表已传关外，册帝文应出海涯。北阙三书终失策，暮年一第亦微瑕。千秋论定陈同甫，气壮词雄节较差。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "和刘大杰《秋兴》",
	"paragraphs": "旧梦豪华已化烟，渐趋枯淡入中年。愁无饘粥堪娱老，那有情怀再放颠。乞酒岂能千日醉，看囊终要半分钱。满城风雨重阳近，欲替潘诗作郑笺。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "偶过西台有感",
	"paragraphs": "三分天下二分亡，四海何人吊国殇。偶向西台台畔过，苔痕犹似泪淋浪。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "夜偕陈世鸿氏松永氏宿鼓山",
	"paragraphs": "我住大桥头，窗对涌泉寺。日夕望遥峰，苦乏双飞翅。夜兴发游山，乃遂清栖志。暗雨湿衣襟，攀登足奇致。白云佛面寒，海风松下恣。灯火记来程，回头看再四。久矣厌尘嚣，良宵欣静閟。借宿赞公房，一洗劳生悴。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "岁暮穷极有某府怜其贫嘱为撰文因步《钓台题壁》韵作答",
	"paragraphs": "万劫艰难病废身，姓名虽在已非真。多惭鲍叔能怜我，只怕灌夫要骂人。泥马纵骄终少骨，坑灰未死待扬尘。国门吕览应传世，何必臣雄再剧秦。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "丁丑春日偕广洽法师等访高僧弘一于日光岩下蒙赠以《佛法导论》诸书归福州后续成长句却寄",
	"paragraphs": "不似西泠遇骆丞，南来有意访高僧。远公说法无多语，六祖传真只一灯。学士清平弹别调，道宗宏议薄飞升。中年亦具逃禅意，两道何周割未能。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "廿七年黄花岗烈士纪念节有感",
	"paragraphs": "年年风雨黄花节，热血齐倾烈士坟。今日不弹闲涕泪，挥戈先草册倭文。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "郭沫若氏自长江战线归来谈及寒衣与文人少在前线事两首 其一",
	"paragraphs": "洞庭木落雁南飞，血战初酣马正肥。江上征人三百万，秋来谁与寄寒衣？",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "郭沫若氏自长江战线归来谈及寒衣与文人少在前线事两首 其二",
	"paragraphs": "文人几个是男儿，古训宁忘革裹尸。谁继南塘征战迹，二重桥上看降旗。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "寄若瓢和尚二首 其一",
	"paragraphs": "离愁蹙蹙走天涯，闻道南台又驻车。乱后倘逢应失笑，一盘清帐乱如麻。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "寄若瓢和尚二首 其二",
	"paragraphs": "莫忏泥涂曳尾行，万千恩怨此时情。念家山破从何说，地老天荒曳尾生。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "小草",
	"paragraphs": "生同小草思酬国，志切狂夫敢忆家。张禄有心逃魏辱，文姬无奈咽胡笳。宁辜宋里东邻意，忍弃吴王旧苑花。不欲金盆收覆水，为谁憔悴客天涯。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "元旦因公赴槟榔屿闻有汪电主和之谣车中赋示友人",
	"paragraphs": "飞车高卧过垂虹，草驿灯昏似梦中。许国敢辞千里役，忍寒还耐五更风。神州旧恨遗徐福，南粤新谣怨蒯通。捲土重来应有日，俊豪子弟满江东。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "珍珠巴刹小食摊上口占",
	"paragraphs": "月缺花残太不情，富春江上晚凉生。如非燕垒来蛇鼠，忍作投荒万里行。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "南天酒楼饯别映霞两首 其二",
	"paragraphs": "愁怀端赖曲生开，厚地高天酒一杯。未必有情难遣此，本来无物却沾埃。杨枝上马成驰骋，桃叶横江去不回。醉死何须人荷锸，笑他刘阮是庸才。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "感怀",
	"paragraphs": "六陵遥拜冬青树，笑掷乾坤再出家。铗有寒光消郁怒，集无名句比秋笳。朝云末劫终尘土，杨爱前身是柳花。参透色空真境界，一瓶一钵走天涯。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "为胡仁东先生题海粟大师画芦雁两首 其一",
	"paragraphs": "芦花瑟瑟雁来时，秋尽天涯鬓有丝。万里烽烟归梦断，披图撩乱是乡思。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "为胡仁东先生题海粟大师画芦雁两首 其二",
	"paragraphs": "故国音书到渐稀，料因烽火暗边圻。画中大有沧桑感，南雁西风获正肥。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "闻杨云史先生之讣",
	"paragraphs": "庾信哀时赋未完，将星遽报陨诗坛。江东渭北萦怀久，王后卢前位置前。交谊死生尊季劄，参军盐铁识桓宽。最怜家祭传遗训，犹盼王师灭贺兰。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "题少昂画虎",
	"paragraphs": "怒目视中原，嗥声震山谷。风云笔底生，誉虎致三祝。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "读陈孝威《上罗斯福总统书》后感",
	"paragraphs": "太学上书关国运，广陵草檄慑权臣。儒生未必全无用，纸上谈兵笔有神。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "题徐悲鸿为韩槐准作《喜马拉雅山远眺图》",
	"paragraphs": "寰宇高寒此一峰，九州无奈阵云封。何当重踏昆仑顶，笑指蜗牛角上踪。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "题梅魂手册",
	"paragraphs": "流水急于归远海，落花红欲上秋千。山河那待重收拾，寇盗何妨任蔓延。无恨岂宜歌慷慨，有生只合作神仙。不须更上层楼望，宝髻云鬟列眼前。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "星洲既陷厄苏岛困孤舟中赋此见志",
	"paragraphs": "伤乱倦行役，西来又一关。偶传如梦令，低唱念家山。海阔回潮缓，风微夕照殷。愿随南雁侣，从此赋刀环。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其三",
	"paragraphs": "又见名城作战场，势危累卵溃南疆。空梁王谢迷飞燕，海市楼台咒夕阳。纵欲穷荒求玉杵，可能苦渴得琼浆。石壕村与长生殿，一例钗分惹恨长。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其四",
	"paragraphs": "望断天南尺素书，巴城消息近何如。乱离鱼雁双藏影，道阻河梁再卜居。镇日临流怀祖逖，中宵舞剑学专诸。终期舸载夷光去，鬓影烟波共一庐。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其五",
	"paragraphs": "夜雨江村草木欣，端居无事又思君。似闻岛上烽烟急，只恐城门玉石焚。誓记钗环当日语，香馀绣被隔年薰。蓬山咫尺南溟路，哀乐都因一水分。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其六",
	"paragraphs": "谣诼纷纭语迭新，南荒末劫事疑真。从知邗上终儿戏，坐使咸阳失要津。月正圆时伤破镜，雨淋铃夜忆归秦。兼旬别似三秋隔，频掷金钱卜远人。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其七",
	"paragraphs": "久客愁看燕子飞，呢喃语软泄春机。明知世乱天难问，终觉离多会渐稀。简劄浮深殷羡使，泪痕斑驳谢庄衣。解忧纵有兰陵酒，浅醉何由梦洛妃。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其八",
	"paragraphs": "却喜长空播玉音，灵犀一点此传心。凤凰浪迹成凡鸟，精卫临渊是怨禽。满地月明思故国，穷途裘敝感黄金。茫茫大难愁来日，剩把微情付苦吟。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其九",
	"paragraphs": "犹记高楼诀别词，叮咛别后少相思。酒能损肺休多饮，事决临机莫过迟。漫学东方耽戏谑，好呼南八是男儿。此情可待成追忆，愁绝萧郎鬓渐丝。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其十",
	"paragraphs": "多谢陈蕃扫榻迎，欲留无计又西征。偶攀红豆来南国，为访云英上玉京。细雨蒲帆游子泪，春风杨柳故园情。河山两戒重光日，约取金门海上盟。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "离乱杂诗十一首 其十一",
	"paragraphs": "千里驰驱自觉痴，苦无灵药慰相思。归来海角求凰日，却似隆中抱膝时。一死何难仇未复，百身可赎我奚辞。会当立马扶桑顶，扫穴犁庭再誓师。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "无题四首用《毁家诗纪》中四律韵 其一",
	"paragraphs": "洞房红烛礼张仙，碧玉风情胜小怜。惜别文通犹有恨，哀时庾信岂忘年。催妆何必题中馈，编集还应列外篇。一自苏卿羁海上，鸾胶原易续心弦。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "无题四首用《毁家诗纪》中四律韵 其二",
	"paragraphs": "玉镜台边笑老奴，何年归去长西湖。都因世乱飘鸾凤，岂为行迟泥鹧鸪。故国三千来满子，瓜期二八聘罗敷。从今好敛风云笔，试写滕王蛱蝶图。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "无题四首用《毁家诗纪》中四律韵 其三",
	"paragraphs": "赘秦原不为身谋，揽辔犹思定十洲。谁信风流张敞笔，曾鸣悲愤谢翱楼。弯弓有待南山虎，拔剑宁惭带上钩。何日西施随范蠡，五湖烟水洗恩仇。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "无题四首用《毁家诗纪》中四律韵 其四",
	"paragraphs": "老去看花意尚勤，巴东景物似湖濆。酒从雨月庄中贳，香爱观音殿里薰。水调歌头初按拍，摩诃池上却逢君。年年记取清秋节，双桨临风接紫云。",
	"id": "a86d5047-a4fc-3bc1-bcbb-b0ca31088d5a"
}, {
	"author": "郁达夫",
	"title": "胡迈来诗会有所感步韵以答",
	"paragraphs": "故人横海寄诗来，辞比江南赋更哀。旧梦忆同蕉下鹿，此身真似劫馀灰。欢联白社居千日，泪洒新亭酒一杯。衰朽自怜刘越石，只今起舞要鸡催。",
	"id": "a86d5047-a4fc-3bc1-bcbb-b0ca31088d5a"
}, {
	"author": "溥儒",
	"title": "甲子秋寄伯兄",
	"paragraphs": "把袂一为别，飘零积岁年。衣冠散兵火，兄弟隔风烟。雁去秋霜外，书来暮雨前。离心与归梦，日夜海云边。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "寄郭谷贻",
	"paragraphs": "近闻郭有道，高隐竟如何？湘水思无极，湘云愁更多。吟诗存甲子，晞发对山河。我欲从君去，衡门问薜萝。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "和叔明弟閒居韵",
	"paragraphs": "故国青山夕，荒园乱木交。芙蓉开旧馆，风雨落空巢。荷尽无馀叶，篱斜不系匏。变衰无限意，秋气满塘坳。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "利根川泛舟",
	"paragraphs": "双舟向霞浦，孤月落中潭。若有鱼龙气，能教烟雾寒。美人黄竹曲，槎客白云冠。咫尺蓬莱水，真宜赋考槃。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "东道不通",
	"paragraphs": "明月西飞辽海湾，不闻诸将唱刀环。沈阳霜落秋风起，只有边鸿夜度关。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "战后孤城登望",
	"paragraphs": "古戍临边暮色低，千家萧瑟夜乌啼。登城不见桑乾水，斜日云横太白西。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "登燕子矶",
	"paragraphs": "乱后悲行役，空寻孙楚楼。萧萧木叶下，浩浩大江流。地向荆襄尽，山连吴越秋。伊人在天末，瞻望满离忧。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "小邑",
	"paragraphs": "小邑烽烟后，连营万灶强。更闻围掖县，不复守安阳。故国三江夜，空城十月霜。南行远兄弟，无雁向潇湘。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "寒雨",
	"paragraphs": "寒雨繁将夕，疏林叶更多。舟人落帆席，渔妇怯风波。山色远连岸，雁声低渡河。无家逢岁晚，归去意如何。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "戊子三月宿灵谷寺楼闻雨",
	"paragraphs": "寒殿接青霄，禅宫夜寂寥。星幢经异代，云构起前朝。水暗松门合，花深石坞高。木兰开且落，春雨更潇潇。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "柯山七星岩",
	"paragraphs": "帆挂樟桥烟树清，岩边时见片云行。竹林涧水潇潇雨，犹似中郎笛里声。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "己丑三月访超山唐梅",
	"paragraphs": "皎皎龙池树，盘根鹿苑边。一枝斜映水，孤影淡浮烟。古寺伽蓝记，残碑宝应年。月华明积雪，不见剡溪船。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "西湖春日",
	"paragraphs": "钱王江水旧池台，明镜飞光倒影开。千树桃花万条柳，春风齐过越溪来。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "过陈苍虬侍郎故庄",
	"paragraphs": "空馆馀乔木，寒塘尚泊船。菱花飘细水，杨叶散浮烟。蕙帐人何在，衡门月自圆。江南未归客，来对旧山川。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "渡沈家门",
	"paragraphs": "远天烟水近黄昏，初月微明带雨痕。故国乡关何处是？片帆吹渡沈家门。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "忆昔",
	"paragraphs": "忆昔军书急，要盟在马关。才闻失旅顺，已报割台湾。使节来何远，王师战不还。殊方悲往事，空望旧云山。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "海门远望",
	"paragraphs": "山尽沙平晓色昏，苍波远上界天痕。月斜潮落无帆影，云卷星河下海门。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "题庆州佛国寺前古松 佛国寺",
	"paragraphs": "鸡林山色半斜阳，谁识江东古战场？惟有寺门千岁树，苦经风雨见兴亡。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "江之岛石洞题壁",
	"paragraphs": "岧峣孤嶂与云连，风起潮生浪倚天。三岛东环皆碧海，九州南望但苍烟。赋同楚客登楼日，星纪秦皇采药年。古洞月明仙已去，栈横石壁草芊芊。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "咏怀三首选一",
	"paragraphs": "落日易水上，秋风度樊馆。荆卿昔驱车，悲歌去不还。督亢何所有，蔓草横长阪。空闻击筑声，图秦嗟已晚。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "宿金瓜石客倌",
	"paragraphs": "碧空白露下寒霄，客倌登楼夜寂寥。万里天风吹落月，捲帘直送海门潮。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "太平山观伐木者",
	"paragraphs": "荟蔚千岩树，穷年寻斧柯。条枚崩赤壤，槎蘖断青萝。虽有山中木，其如劳者歌。林虞存旧典，尽伐事如何？",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "怀一妹漠北",
	"paragraphs": "万里祁连雪，艰危远嫁身。平沙无度雁，大漠少行人。去国难王楚，投荒不帝秦。何年盟践土，报主净边尘。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "戊戌秋日感兴",
	"paragraphs": "万木秋声急，千山霜气哀。客心正摇落，况近宋王台。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "己亥中秋",
	"paragraphs": "避地逢佳节，栖迟强自欢。天香飘月桂，露气湿庭兰。别绪衔杯起，愁心揽镜看。故乡当此夜，湖上不胜寒。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "万佛庵",
	"paragraphs": "飞楼高揭彩云端，松影萧萧满石坛。鹿女献花庭院静，碧桃花开不知寒。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "画戒台寺慧聚堂前古松",
	"paragraphs": "踏月松坛迹已陈，白云一别几经春。图成慧聚堂前树，似向青山忆故人。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "听蛙",
	"paragraphs": "山中之蛙，声如草虫。喓喓如雨复如烟，远近山溪浅水边。莫问公私缘底事，半林斜月五更前。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "题画",
	"paragraphs": "山叶满荒径，溪云生翠微。采樵人已去，终日敞荆扉。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "过林氏园",
	"paragraphs": "歌管楼台迹已陈，藤萝犹似茜裙新。绿杨枝上花如雪，飞尽长堤不见人。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "赠外弟子津",
	"paragraphs": "孤峤浮沧海，应无雁北飞。京华谁不恋，国破汝安归。别绪生杯酒，愁心减腰围。横琴弹一曲，流恨满金徽。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "野望",
	"paragraphs": "远近新村傍水斜，已无乔木旧时家。棠梨落尽残春雨，陇畔犹开巨胜花。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "秋柳",
	"paragraphs": "孤城西望万重山，残照秋风古戍间。今日江潭摇落尽，不应犹怨玉门关。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "庚子八月碧潭泛舟游海会寺",
	"paragraphs": "萧萧秋为气，登高送夕曛。地形随树转，山势向河分。水急舟倚石，峰斜寺入云。滩声夹密雨，空起白鸥群。昔日浮沧海，今来倚寺楼，微烟横浦溆，芳意满河洲。水落空山夕，寒生独树秋。辽天何处望，闻雁起边愁。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "庚子中秋无月",
	"paragraphs": "不见三台月，中秋此夕长。银河沉桂影，碧落入清光。天地新霜鬓，江山旧草堂。况霖榕叶雨，别恨满殊方。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "悼陈含光明经",
	"paragraphs": "角巾罗带葛天民，避地来居东海滨。一卷残书消永昼，数竿修竹伴孤贫。梦回白下台城柳，魂返江南故国春。纵使能闻广陵曲，二分明月照何人！",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "暮秋感兴",
	"paragraphs": "蒹葭白露满汀洲，木落天高起客愁。芳草空思江令宅，青山不见谢公楼。雁横沙塞将寒夜，星转银河欲曙秋。遥忆年年碧湖水，晚云斜日上扁舟。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "题画四首选一",
	"paragraphs": "此处堪栖隐，将谁共入林？每行黄叶路，长有白云心。烟水成朝暮，江山变古今。早知人世改，惟向画中寻。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "壬寅中秋",
	"paragraphs": "玉露垂河汉，清光夜寂寥。碧天初见月，苍海暗生潮。为客南溟近，思家北斗遥。湖山明镜里，佳会隔云霄。",
	"id": "b89cf9df-5790-3224-87f4-2b8676bf6ef3"
}, {
	"author": "溥儒",
	"title": "题画",
	"paragraphs": "林际明斜景，秋光隔水分。偶来一片雨，遂起数峰云。老树东阳赋，寒山北苑皲。无人行此径，麋鹿自为群。",
	"id": "b89cf9df-5790-3224-87f4-2b8676bf6ef3"
}, {
	"author": "郭风惠",
	"title": "奉家君命题画 其一",
	"paragraphs": "深柳映芳洲，螺峰远更收。方塘开宝镜，新月当帘钩。巢凤三层阁，卧龙百尺楼。何时谢尘鞅，添我画中游。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "奉家君命题画 其二",
	"paragraphs": "一笏璘珣石，十分绚烂花。蝶轻斜抱叶，鸥远静眠沙。胸里化工具，毫端意匠加。谁如阎立本，不负画生涯。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "舟行子牙河将至天津口占二首 其一",
	"paragraphs": "风帆沙鸟俱娉婷，菱蔓牵波草没汀。络纬早知秋露冷，一齐呤与客船听。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "舟行子牙河将至天津口占二首 其二",
	"paragraphs": "秋涨平堤怯过桥，卧波官柳草萧萧。月明更觉烟波阔，近海河通早晚潮。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "天津道中",
	"paragraphs": "乾坤乾净土，天独付农家。树缀累累果，篱垂簇簇花。古风原朴野，秋色最高华。更羡闲鸡犬，无心舐鼎沙。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "北洋大学前带运河背毗苇荡长堤坦路遍植山桃花时极农艳之致中外游人络绎亘朝暮而四面村聚多艺园蔬尤多佳趣俯拾好景缀为小时四首 其一",
	"paragraphs": "红桥北转绿阴舒，芳草落英肃不如。独避游骢取闲景，春畦人摘雨中蔬。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "北洋大学前带运河背毗苇荡长堤坦路遍植山桃花时极农艳之致中外游人络绎亘朝暮而四面村聚多艺园蔬尤多佳趣俯拾好景缀为小时四首 其二",
	"paragraphs": "东风裁绿到菰蒲，步步芳溪湿碧芜。甘与销魂不忍去，小桃娇欲倩人扶。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "北洋大学前带运河背毗苇荡长堤坦路遍植山桃花时极农艳之致中外游人络绎亘朝暮而四面村聚多艺园蔬尤多佳趣俯拾好景缀为小时四首 其三",
	"paragraphs": "朝听啼鸟暮听蛙，不信春来验物华。连日东风吹送暖，长堤齐放野桃花。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "北洋大学前带运河背毗苇荡长堤坦路遍植山桃花时极农艳之致中外游人络绎亘朝暮而四面村聚多艺园蔬尤多佳趣俯拾好景缀为小时四首 其四",
	"paragraphs": "十分绚烂惜流光，剪锦堆霞欲断肠。生小女郎有憨态，掬将花瓣比衣裳。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "岁暮归里",
	"paragraphs": "东海送寒汐，朔云翳午晖。草短风如剪，梅瘦雪为衣。物候惊客心，归思不可挥。望儿有双亲，爱孙有重闱。到家百事娇，出门一身微。寄语同学子，岁暮胡不归。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "过玉带桥感赋",
	"paragraphs": "花未妆齐柳未梳，平湖十里鹭飞初。前年景物真狠籍，竭泽争擒海大鱼。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "即事",
	"paragraphs": "云过楼头湿，风来树杪波。市声惟晓大，山色但烟多。榆塞纷传燧，中原有荷戈。蜗庐容肆志，谁听采芝歌。万象罗天地，焉容一例齐。燕宁能变凤，鹤本不同鸡。雨过花争媚，风来草惯低。观人参物理，得失不须悽。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "题陈小溪画仕女",
	"paragraphs": "眉锁双蛾鬓亸鸦，美人容色妒朝霞。归来燕子犹成偶，去后王孙不忆家。情已太柔犹爱柳，颜宁常好且怜花。一奁水照惊鸿影，恐被东风误岁华。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "除夕有怀",
	"paragraphs": "又滞天涯见岁阑，怕教苏蕙锦成端。讳贫佯说归应晚，未聚翻怜别更难。蜡泪成堆愁照梦，炉灰无燄晓增寒。谁家除夜清如此，写向深闺意未安。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "籍亮侪先生五十寿时 其一",
	"paragraphs": "贱子每怜生世晚，惜公亦见去灰飞。一官滇海藏身去，万里扶桑濯足归。顾影长松擎日月，借阴小草竞葳蕤。三多锡嘏应含笑，薛凤荀龙尽彩衣。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "籍亮侪先生五十寿时 其二",
	"paragraphs": "无金铸岛应怜我，欲绣平原大有人。小试铅刀开九府，且冯木铎徇三春。立言立德难今世，知命知非惜此身。挥手群飞归去好，故山猿鹤尽佳宾。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "入世",
	"paragraphs": "入世攒眉百不亲，儒冠纨绔等伤神。百年细审原为客，两大无端忽著人。历历柙中出虎兕，累累地上走麒麟。寂寥合是安心法，明日秋江采白蘋。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "赏春一首呈邓拙园丈",
	"paragraphs": "东皇欲著滋培力，桃李恩偏松柏微。触目乱花随地发，举头群鸟刺天飞。似闻城社巢狐鼠，岂有京尘长蕨薇。欲饮一杯频看剑，赏春心事与春违。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "纪旱",
	"paragraphs": "既有苍生不作霖，偏教郑侠写流民。黄河以北无青草，赤野之中有绿林。漫诩魏王移粟惠，谁推神禹已饥心。六街莫斥哀鸿迹，留听朱门弦索音。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "定州旅舍题壁二首 其一",
	"paragraphs": "命宫驿马兼磨蠍，从解禅玄难闭关。到此不须称旅舍，十年几日住家山。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "定州旅舍题壁二首 其二",
	"paragraphs": "太行如画展长屏，划断云天隔月星。茅店难遮看山眼，缺垣正对一峰青。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "三海二首 其一",
	"paragraphs": "倒影棱觚荡碧漪，九城门外动旌旗。忘机泛泛群鸥鸟，海又生桑尚不知。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "三海二首 其二",
	"paragraphs": "宫廷丛怨到金貂，罪已君王又早朝。太液池莲应独笑，六郎死后胜花娇。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "游某公园二首 其一",
	"paragraphs": "故宫池馆纷如市，臣妾酣游缓缓归。异卉珍葩千万种，独无一叶首阳薇。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "游某公园二首 其二",
	"paragraphs": "霜茎落叶各成蹊，步步芳苔滑浅泥。总比铜驼荆棘好，宫墙鸳瓦砌花畦。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "题不忍难志照片二首 其一",
	"paragraphs": "隔万重山不隔天，烟霞犹在利名边。盟鸥友鹿非容易，山亦收租水要钱。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "题不忍难志照片二首 其二",
	"paragraphs": "去后园亭觅胜痕，荒荒古木夕阳村。拙鸠原有危巢在，巧鹊争来长子孙。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "沧监道上",
	"paragraphs": "渐入家山路，迟徊屡驻騑。鸟啼深苜蓿，蝶趁野蔷薇。近海土多薄，重农乡自肥。政犹龚遂否，欲受一廛依。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "读史",
	"paragraphs": "早闻鬼语谋曹社，又见胡氛入汉关。脉仅半丝延祚命，势真一发系河山。倘图报国先收泪，若待为奴更强颜。霹雳遥天惊不到，君王酣梦绮罗间。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "送人出都",
	"paragraphs": "欲哭无名笑口开，看人买椟却珠回。群鸡侧目猜孤鹤，一骥低头避众骀。孟敏达哉忘甑坠，刘郎去矣任桃栽。浓阴正畏骄阳烈，伫望闲云化雨来。",
	"id": "b4fc65c1-2a91-30c2-96b9-d346dd65a5e4"
}, {
	"author": "郭风惠",
	"title": "戏书",
	"paragraphs": "天地本万有，广蕴穷与愁。发藏赋与人，厚薄颇不周。巧者避能免，暴者敢与仇。天地莫如何，茶毒到吾俦。或如丧家狗，或如折角牛。迷途哭未已，池波皱未休。昌黎送五鬼，杜陵集百优。下逮识字辈，十九命不犹。结此幽郁气，一嘘六合秋。亦疑学革命，誓死争自由。彷徨计何出，耻与巧暴谋。",
	"id": "b4fc65c1-2a91-30c2-96b9-d346dd65a5e4"
}]