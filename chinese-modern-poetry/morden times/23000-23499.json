[{
	"author": "冯其庸",
	"title": "题紫藤",
	"paragraphs": "不到黄山已三春，最忆莲花是故人。梦里依然云作雨，觉来唯见月华新。沧桑已换人间世，岁月难磨黛色青。多谢天公如有意，他年再结烟霞亲。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "《渤海劫尘》出版",
	"paragraphs": "风雨平生七十年，关河万里沐云烟。天山绝顶扪星斗，大漠孤城识汉笺。已过昆仑惊白玉，将登葱岭叹冰天。天涯浪迹无穷意，更上冰川续后篇。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "过天山绝顶老虎口至冰川，风雪大作，云生双袖，感而有作",
	"paragraphs": "湾环九折上苍穹，风雪如狂路不通。虎口遥看穷碧落，天门俯视尽迷蒙。身经雪岭知天冷，人到冰川见玉宫。最是云生双袖里，欲寻姑射问行踪。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "题《黄山大雪飞图》二首 其一",
	"paragraphs": "昨夜黄山大雪飞，故人约我上翠微。我今天寒脚力薄，空望清溪雪满衣。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "题《黄山大雪飞图》二首 其二",
	"paragraphs": "含毫且作袁安图，梦里依稀雪掩扉。他日相逢把酒看，不知当时是耶非。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "启祥自美来书问疾，适予重校《红楼梦》有感，诗以代柬",
	"paragraphs": "万里多君遗鲤鱼，病来最忆故人居。卅年疏凿原非梦，百口飘零本是书。字里斑斑多血泪，风前落落尽丘墟。我今会得芹溪意，剪烛同君再细梳。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "枕上再题曹雪芹家世",
	"paragraphs": "百年家世与君论，史迹碑传字字真。踏破雄关成巨业，坐看江尾待龙巡。黄金已逐清波去，大厦行将化垢尘。楝树花开终结子，红楼梦觉可怜春。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "悼严古津先生",
	"paragraphs": "小楼犹记识君时，落落风仪似牧之。卅载交亲秦塞月，一编遗墨楚臣辞。岂知春去成长别，但觉秋来泪暗滋。今想江乡云深处，吟魂又过青山寺。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "霜天晓角",
	"paragraphs": "青山似碧。银瀑飞冰屑。独倚危楼凝望，栏干外，风正急。肝胆皆冰雪。飘零知己绝。醉拍腰间长剑。几声幽，几声裂。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "好事近 追忆明铁盖达阪喀喇昆仑山纪事",
	"paragraphs": "昆极忒嵯峨。举手可攀明月。万叠冰峰如剑，鸟飞难逾越。惆怅千载一玄师，铮骨独奇绝。我到峰颠参拜，仰一怀冰雪。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "减字木兰花 咏水仙",
	"paragraphs": "亭亭玉立，翠袖生香寒恻恻。几度相逢，飘缈惊鸿只梦中。万千幽恨，浅淡眉痕黄一晕。欲去凌波，脉脉无言泪自多。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "浪淘沙",
	"paragraphs": "一叶又惊秋。无限新愁。那堪独自倚高楼。几叠雁声人已去，恨也悠悠。往事在心头。珠泪难收。斜阳脉脉水空流。从此相思频入梦，梦也难留。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "摸鱼儿 题《红楼梦》",
	"paragraphs": "最伤心，百年家世，惊风急雨归去。荣华富贵寻常事，谁道转眸飞絮。君听取，老耄矣，冰天雪地还须度。余生最苦。看插市飘零。凄凉百口，一夜散无据。平生事，历历闺中无数。姻缘木石前许。牡丹虽好终富贵，何况人生殊路。休凝伫。心底血、哀哀夜夜无人诉。岁华欲暮，快把笔挑灯，村言假话，泪写一生遇。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "八声甘州 赠丁和",
	"paragraphs": "对茫茫瀚海问苍天，浩劫几千秋。看营盘残骼，楼兰废堑，罗布龟丘。处处繁华猝歇，百代风流休。惟有白龙堆，依旧西游。我到流沙绝域，觅奘师圣迹，江河恒流。纵千难万险，九死不回头。幸良朋，危途峰险，历巉岩，犹似御轻驺。终尽把、山川灵秀，珊瑚网收。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "浪淘沙 题《重校〈十三楼吹笛谱}》",
	"paragraphs": "吹笛十三楼。无限春愁。杨花乱落白苹洲。世事从来都是梦，梦也悲愁。往事恨悠悠。波谲云稠。泼天狂雨已归休。春满人间花满树，乐遍神州。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "贺新郎 己丑牡丹盛时作。予园中牡丹皆从洛阳移来，至今十年，已满园春色矣，因为赋此解",
	"paragraphs": "风雨神州路。想当初，移根换叶，飘来仙土。多谢春阴勤护惜，十载亭亭飘翥。看金盏、玉盘凝雾。暖日春风吹鬓影，更紫霞、独写凌云赋。千万态，且留住。沉香亭畔繁华事，有诗仙、为写新词，玉山相遇。细雨流光胭脂湿，只有玉溪能语。更何况，瑶台烟雨。我欲长存解语子，遍天涯尽种相思树。挥紫翰，谱金缕。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "壬午夏，从梦苕师谒梅村墓于石壁山前，墓为予考定后募资重建于原址之上者。梦苕师作《贺新凉》词赐寄，因用原韵勉成此阙",
	"paragraphs": "底事冲冠怒。为红颜、天惊石破，只君能语。魑魅魍魉同一貉，忍见故宫狐兔。天已堕，臣心如剖。故旧慷慨都赴死，问孱翁，何处逃秦土？天地窄，寸心苦。一枝诗笔千秋赋。捧心肝、哀词几阙，尽倾肺腑。我叹此翁天欲丧，幸有文章终古。更认得，松楸故堵。重树丰碑石壁下，仰词翁、百岁来瞻顾。魂应在，感知遇。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "黄山歌",
	"paragraphs": "我梦黄山五十年，黄山梦我亦当然。画图几识春风面，文字曾参笔底禅。我昔曾见梅瞿山，遗貌取神弃俗眼。嶙峋突兀清到骨，秀出天外两峰间。古松蟠屈如卧龙，欲待云雨飞上天。此老精神元不死，妙笔长留后人参。又有山僧名石涛，元气淋漓笔如椽。纵横捭阖不可挡，变幻莫测如云烟。我昔见其山水幛，悬之壁间气森然。此画至今不能忘，闭目如对山人颜。又复见其汤池图，吟诗欲上莲峰巅。此翁一去五百载，巨名长令后人怜。近代画黄欲数谁，举世皆知黄黄山。宾老用笔如锥沙，瘦硬干枯透纸背。墨色黝然深且秀，此境得之晨夕间。世人看山取皮毛，欲赏黄画难更难。岂知山灵现神处，正在雨后夕照清风明月间。虹叟看山九十载，得此真意诚难哉。可惜世人都不识，令人千载发浩叹。当今画黄谁第一，毗陵老人刘海粟。九上黄山气如虹，巨笔扫出天都峰。泼墨泼彩皆随意，笔墨已同造化工。最难风雨雷电日，此老竟在最高峰。铺纸挥毫和雨点，烟云飞入画图中。忽见虬龙欲腾去，却是海老走笔泼墨所画之古松。我对此老钦且佩，纵横今古无与对。千年育秀谁之功，自是黄山七十二奇峰。我今游黄第五回，冒雨直上鲫鱼背。天公怜我痴且顽，顿开笑颜扫阴霾。莲峰露出半面妆，耕耘、玉屏肃相待。四顾茫茫皆云海，忽然身在飘渺间。次日复登莲花峰，极目欲尽东海东。苍山万重皆锦绣，青天削出瘦芙蓉。游山归过桃源亭，忽逢海翁作烟云。清风故人不期遇，相视而笑莫逆心。海翁命我题新图，挥毫我亦胆气粗。题罢掷笔仰天笑，世间痴人翁与我。千载此会难再得，惟恐天风海雨吹去无踪迹。归来濡墨不暇思，走笔吟此黄山诗。忆昔米颠只拜石，我与海老却拜山。愿乞海翁如椽笔，画取双痴拜山图，留此惊世骇俗之奇迹。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "瞿塘石歌",
	"paragraphs": "魏生遗我瞿塘石，色似青铜声如铁。叩之能作古钟鸣，以手摩挲瘢千结。我昔三过瞿塘门，双崖壁立半入云。昼无日色夜无月，唯觉天风海雨挟鬼神。仰视悬崖几欲倒，怪兽下扑势啮人。对此不觉心胆裂，轻舟如箭犹嫌钝。俯视雪浪如山立，奔腾万马作坚阵。忽然怒吼阵脚乱，巨浪搏击双崖根。崖根怪石如蹲虎，或起或伏状狰狞。雪浪过处万头动，咆哮如雷裂夔门。我幸轻舟疾如电，倏忽已过白帝城。回看双崖合一线，惊定犹有未归魂。昔闻太古之初众水西来会瞿塘，一山横截难东行。千村万落成泽国，蛟龙鱼鳖皆相庆。忽然大禹经此过，一斧劈开瞿塘门。群山见之骇目惊心皆辟易，从此大江东去奔腾澎湃万里无阻梗。当年大禹斧凿处，遗迹斑斑尚可寻。君不见瞿塘峡口滟滪堆，乃是禹斧溅落之遗痕。我今得此瞿塘石，扪挲拂拭贵奇珍。忽睹石上瘢痕处，隐隐尚可辨斧斤。始知此石亦是神禹之所遗，今我何幸得此亿万斯年之奇品。只恐俗世难久留，夜深还作蛟龙遁。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "明两老人歌",
	"paragraphs": "先生有道出羲皇，先生有笔迈晋唐。我拜先生五湖畔，维时日寇初受降。明年负笈淞江滨，绛帐新授诸子学。茫茫隧绪三千载，指点纷纶别清浊。仲尼论道贵在仁，孟轲前后踵相躅。暧暧春暄仁者言，纵横捭阖波相逐。别有老聃一家说，独倡自然排众诼。非攻兼爱子墨子，有怀徒托空言耳。战国纷纷强并弱，虽有仁义何所市。我爱庄子逍遥游，至人无待得自由。姑射仙子冰雪姿，千载令人轻王侯。绛帐春风违已久，眼看白日去悠悠。四十年间如过隙，公登大耄我白头。忆昔侍讲梁溪滨，先生挥笔取长鲸。退毫宛对陆平原，新颖初发王右军。如今老笔更纷披，散盘爨碑信手而。隶书直过张与曹，正书相看上下碑。吁嗟乎，书道久已叹淩替，世人不识王羲之。作字无求点与划，但教小儿学画蛇。我侍先生四十年，直节堂堂气摩天。吟诗曾教鬼神泣，著书积稿埋双肩。至今仍好作榜书，挥毫犹如扫云烟。我颂先生寿而康，为留正气满坤乾。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "访东坡故居二首 其一",
	"paragraphs": "投荒万死一诗翁，欲死先生海狱中。谁识先生心博大，天为穹室海杯盅。南荒蛮俗为吾化，诘屈方音让我通。千载黎民常奉祀，五峰山与大苏公。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "访东坡故居二首 其二",
	"paragraphs": "谁识天南笠屐翁，词名早播大江东。琼山有幸来文曲，沧海无心载笔雄。万死岂遂魑魅意，此生自有吉神通。乾坤留得诗仙在，拔地参天第一功。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "儋州东坡歌",
	"paragraphs": "东坡与我两庚辰，公去我来九百春。公到儋州遭贬谪，我来中和吊灵均。至今黎民怀故德，堂上犹奉先生神。先生去今一千载，四海长拜老逐臣。人生在德不在力，力有尽时德无垠。寄意天下滔滔者，来拜儋州一真人。",
	"id": "99098980-48b7-3cf2-9a2f-a55c258ff35b"
}, {
	"author": "冯其庸",
	"title": "赠天遗老人虞逸夫三十二韵",
	"paragraphs": "逸夫老子九十四，挥毫犹如骏马驷。下笔千言不自止，思来云外鬼神使。我昨养疴海之曲，偶写山水寄所思。半以颐养半卧赏，岂论笔墨只自熹。为使知友稍展眉，千里邮投博一睟。岂知老人豁心眼，把卷便作摩诘笥。从头一一仔细读，竟如座师阅卷试。山隩水曲皆电扫，樵径茅舍无一遗。亦见偏舟待明月，亦见扫径延客至。亦闻梵呗清罄音，亦见深山藏古寺。亦见乌桕霜叶红，亦见遥峰凝远翠。亦见千丈泻飞瀑，亦见澄潭映碧珥。亦见古木如老僧，亦见危崖蒙薜荔。亦感山深似太古，亦感峰高裂目眦。亦知幽谷神仙府，亦知桃源避秦地。亦知连峰塞广宇，亦知洪荒世所弃。画中三二逸民氏，不识前朝与今治。只知四时山花落，岂解流光异世事。老人不知画卷尽，犹觉摩崖可题字。读罢此图长太息，挥毫竟作琼琚赐。一泻千里数十韵，奔腾错落任恣肆。忽如沧海涌洪涛，忽如怒马勒峻陂。忽如广陵得知音，忽如清夜闻笛吹。悠悠身世共艰危，把卷我先心已醉。梦里如闻山阳笛，风前欲洒向秀泪。茫茫世事皆如此，不堪回首当日始。我拜此老才如海，我惜此老命遭忌。难得苍天尚有眼，留得此老作世瑞。我谢此老赐琼玖，欲共此老痛一醉。醉里混茫入太初，长避世途绝欺伪。醒来同君麋鹿游，一卷德道究无为。",
	"id": "99098980-48b7-3cf2-9a2f-a55c258ff35b"
}, {
	"author": "窦镇",
	"title": "消夏词",
	"paragraphs": "炎天何处足勾留，蕉影萧萧竹影修。莫笑义皇非我辈，北窗高卧意悠悠。",
	"id": "7da1628b-c955-3f23-9ee8-29e58624909d"
}, {
	"author": "窦镇",
	"title": "蝶恋花 宝界山怀王仲山先生",
	"paragraphs": "宝界山前云气紫，枨触怀思，超绝红尘里。父子联翩名进士。宦途才入便归里。世外桃源堪徙倚，林麓清幽，且住为佳尔。恍见先生随鹤起，隐居况味余同喜。",
	"id": "7da1628b-c955-3f23-9ee8-29e58624909d"
}, {
	"author": "程景溪",
	"title": "万卷楼，南宋尤文简公读书处，在惠麓二泉亭上",
	"paragraphs": "涧松鸣逸响，知奏五弦琴。南渡朝廷小，西神洞壑深。泉甘许廉汲，境静得微吟。千载思高致，风清月在林。",
	"id": "1997d944-4399-3cb2-96fe-81af1a4263a9"
}, {
	"author": "程景溪",
	"title": "暂归",
	"paragraphs": "妇具珍羞如款客，儿矜娇养竞牵爷。兼旬旅邸寻诗苦，不道诗原在我家。",
	"id": "1997d944-4399-3cb2-96fe-81af1a4263a9"
}, {
	"author": "程景溪",
	"title": "送黄丽生赴汴二首 其一",
	"paragraphs": "尊前折柳动离情，怕唱《阳关》煞尾声。嘶马秋风黄叶路，真成入洛少年行。",
	"id": "1997d944-4399-3cb2-96fe-81af1a4263a9"
}, {
	"author": "程景溪",
	"title": "送黄丽生赴汴二首 其二",
	"paragraphs": "云山叠叠路漫漫，置酒旗亭着意看。雁使北来休问讯，轻裘明日过江寒。",
	"id": "1997d944-4399-3cb2-96fe-81af1a4263a9"
}, {
	"author": "程景溪",
	"title": "冠华阁，为乡先贤顾梁汾先生与满洲词人纳兰容若去梯玩月之所",
	"paragraphs": "名山依旧如龙在，人世沧桑感若何。仙客一双去黄鹤，珠帘十二望青娥。当时共醉瑶台月，此日难赓金缕歌。寂寞王孙归不得，梅花阁上野云多。",
	"id": "1997d944-4399-3cb2-96fe-81af1a4263a9"
}, {
	"author": "程景溪",
	"title": "采莲曲",
	"paragraphs": "花影湖光绿漾红，木兰小艇放桥东。吴娃惯与清波狎，一水盈盈荡软风。南湖打浆湖波渺，莲花采得莲心少。莲心中苦有人知，妾心中苦无人晓。一篙钩起藕无多，那晓丝长胜芰荷。看他欲断不忍断，尚系侬心可奈何。朝荣夕萎莲如此，未堪持赠相思子。花如妾貌妾如花，请君挽住东流水。",
	"id": "1997d944-4399-3cb2-96fe-81af1a4263a9"
}, {
	"author": "王莘",
	"title": "游惠山",
	"paragraphs": "少时游惠山，急切攀山巅。今又来惠山，流连二泉边。泉清复如故，淙淙流不断。如闻阿炳琴，响澈云山间。",
	"id": "04e2cb66-1bbe-36be-b24d-9e548c813977"
}, {
	"author": "诸祖荫",
	"title": "新居吟",
	"paragraphs": "纵异元龙百尺楼，足舒老眼看新秋。心如止水因经海，远树蝉嘶听亦幽。",
	"id": "c918c09d-9c2c-395d-9c51-2b477a8c3689"
}, {
	"author": "诸祖荫",
	"title": "春寒",
	"paragraphs": "雨雪连朝困小楼，春寒料峭使人愁。何时吹送东风暖，换上轻装郊外游。",
	"id": "c918c09d-9c2c-395d-9c51-2b477a8c3689"
}, {
	"author": "华世奎",
	"title": "题溥新畬山水画幅",
	"paragraphs": "毕竟天潢多隽才，笔端不着点尘埃。石涛本是明宗室，书画均从此脱胎。",
	"id": "40f8c088-cdf5-37d3-bf65-13fb7bd030fe"
}, {
	"author": "华世奎",
	"title": "骤雨",
	"paragraphs": "大雨来何骤，须臾沟浍盈。风狂无定向，雷哑不闻声。惊走檐前雀，深藏树底莺。是谁拨云雾，转瞬月轮明。",
	"id": "40f8c088-cdf5-37d3-bf65-13fb7bd030fe"
}, {
	"author": "华世奎",
	"title": "送别彤皆游幕江宁步支洲韵",
	"paragraphs": "富贵浮云岂所求，匆匆橐笔赋南游。车轮碾碎千重梦，月色平分两地秋。桃叶渡头鱼夫棹，杏花村外酒家楼。眼前多少新诗料，拓我胸襟写我忧。",
	"id": "40f8c088-cdf5-37d3-bf65-13fb7bd030fe"
}, {
	"author": "薛正",
	"title": "夜冷灯昏风雨骤至纵笔写此百忧如结",
	"paragraphs": "残灯闪案头，置书无心观。堂堂中夏国，祸乱起百端。强邻方宰割，内讧犹未安。伤哉一泓水，纷纷成波澜。我欲洗兵甲，挽彼甘霖难。瞿然念来日，四顾摧心肝。",
	"id": "82547141-8cd2-3a77-93fa-685806e76108"
}, {
	"author": "薛葆煌",
	"title": "哀京沪线旅客",
	"paragraphs": "世道人心不可说，老天降罚亦愈烈。炮火动戕百万人，谁知杀劫犹未毕。宇宙何处无危机，旅行惨祸起肘腋。年来物价千倍增，淞沪更高数十级。利之所在蚁附膻，竟言贸贩胜坐食。大包小裹负累累，粉米鱼肉随意挈。时装女子健如虎，橐驼其背卷其发。盎然入站人注目，站员大半是相识。抄检关头索重赂，小票私费含笑纳。更有红黑其帽子，狐假虎威肆饕餮。上车下车涌如潮，满坑满谷路阻塞。天明指望各东西，跔蹐权耐此一夕。夜色迷离睡正酣，路夫忘捩分道筈。两列车行一直线，势如箭激起霹雳。后车脱榫向空奔，泰山压顶万钧力。人入铁桶不能逃，化为齑粉血狼藉。或断手足或两截，宛若商君受车裂。尸丛亦有未死人，声嘶呼救更惨绝。货物浸淫血渍中，抛残金饰无人拾。死者身有县民证，姓名可按无差忒。当局谁发恻隐心，给予椑楄又抚恤？子觅其母夫觅妻，招魂奔赴嚎啕泣。记得今年官渎里，两车接吻大流血。前车颠覆曾几时，又在正仪演惨剧。故鬼新鬼怨金椎，交通乃做人杀物。君等若为国家死，雄鬼声名应赫赫。奈何骈死荒山道，不过鸿毛同一掷。呜呼，造物不仁人刍狗，饥驱利诱趋鬼窟。地下相适皆萍水，五雷击顶有夙慝。天实为之司彰瘅，行车不慎奚足责。庆生还者大有人，道路纷纷皆叹息。可怜若辈不知惩，依然携索负裹多于鲫。",
	"id": "11ac49f5-9858-3a53-a813-e52cb95e5d90"
}, {
	"author": "杨玉英",
	"title": "忆江南旧友",
	"paragraphs": "饥躯着我苦吟身，鱼雁沉浮意欲尘。寄语故人休想忆，尚留微命作囚人。",
	"id": "cf4b5092-e365-36c4-808c-410032e5ed09"
}, {
	"author": "杨玉英",
	"title": "浪淘沙",
	"paragraphs": "羁押在天涯，心事如麻，晨昏抛尽恨更赊。党狱沉沉何处岸，歧路回车。自信意无邪，炎日云遮，俱焚玉石总可嗟。微志未酬身便死，如此年华。",
	"id": "cf4b5092-e365-36c4-808c-410032e5ed09"
}, {
	"author": "廉泉",
	"title": "丁未七月十五夜与连仲甫小万柳堂宴集二首 其一",
	"paragraphs": "毬场浅草接花丛，一水当门认寓公。诗思撩人知茗好，夕阳穿树补花红。坐看岁月堂堂去，乘兴沧洲面面通。团扇及时藏亦得，不须憔悴怨秋风。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "丁未七月十五夜与连仲甫小万柳堂宴集二首 其二",
	"paragraphs": "淞波一曲隔尘凡，寂寂松关夜不缄。江上空亭饶水竹，坐中明镜看风帆。客来呼酒延新月，花里裁诗检玉函。徙倚不知更漏永，梦回露湿紫蕉衫。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "胡汀鹭藏有纳兰容若、顾梁汾书扇二叶，因画贯华阁图，征题，寒厓要余同作三首 其一",
	"paragraphs": "古寺萧然独闭关，眼看云起欲沉山。数行淡墨关风谊，迁客乌桓竟赐环。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "胡汀鹭藏有纳兰容若、顾梁汾书扇二叶，因画贯华阁图，征题，寒厓要余同作三首 其二",
	"paragraphs": "鼓瑟湘灵有积哀，过江风貌敢言才。词人从古多情思，鲛泪千行换酒来。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "胡汀鹭藏有纳兰容若、顾梁汾书扇二叶，因画贯华阁图，征题，寒厓要余同作三首 其三",
	"paragraphs": "风月无情任卖痴，伤心未许俗人知。流传断句图应美，可似江南老画师。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "寒厓集题词代芝瑛二首 其一",
	"paragraphs": "瘦日霾天障几重，有人收泪说心胸。近来诗境谁能会，独听寒山寺里钟。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "寒厓集题词代芝瑛二首 其二",
	"paragraphs": "北极孤冈阁似拳，鸡鸣古堞翠微巅。斋堂散学清如水，短梦金陵忽半年。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "辛亥西城寒食之会，观岱为良赉臣、吴绶卿二烈士作画；寒厓孙先生自兰州到京，亦当日座上客。思之黯然二首 其一",
	"paragraphs": "造化为师非想天，流传名迹压耕烟。丹崖拔地一千尺，沧海闻钟五百年。",
	"id": "c1dc190e-22d9-3d51-b2ae-6449eb2a796b"
}, {
	"author": "廉泉",
	"title": "辛亥西城寒食之会，观岱为良赉臣、吴绶卿二烈士作画；寒厓孙先生自兰州到京，亦当日座上客。思之黯然二首 其二",
	"paragraphs": "兴到且倾燕市酒，悲来拒识陇头弦。哪堪重踏西城路，寒食招魂忆二贤。",
	"id": "c1dc190e-22d9-3d51-b2ae-6449eb2a796b"
}, {
	"author": "杨令茀",
	"title": "题重摹天香满园图二首 其一",
	"paragraphs": "塞外争传风义词，去梯玩月几人知。生生死死鸥盟在，三十年来系梦思。",
	"id": "d479d2e5-c1e9-3a5c-8c30-f58827704c0b"
}, {
	"author": "杨令茀",
	"title": "题重摹天香满园图二首 其二",
	"paragraphs": "不辩前身与后身，名山践约岂无因。小山丛桂容招隐，重洗铅华为写真。",
	"id": "d479d2e5-c1e9-3a5c-8c30-f58827704c0b"
}, {
	"author": "杨令茀",
	"title": "春夜游滨江极乐寺见南通师手写庙额归而感赋",
	"paragraphs": "题额琳宫扶海师，琅峰想见写残碑。西洲曾补西归像，绝塞沦亡绝笔诗。选佛独增今古痛，感怀最是远归时。滨江吊遍华夷冢，襟上啼痕染几丝。",
	"id": "d479d2e5-c1e9-3a5c-8c30-f58827704c0b"
}, {
	"author": "杨令茀",
	"title": "癸亥冬遇张啬老年丈于沪上命题山水即席赋呈",
	"paragraphs": "孤峰高与碧霄齐，多少星辰入望低。何必骖鸾天外去，云深风定已忘机。",
	"id": "d479d2e5-c1e9-3a5c-8c30-f58827704c0b"
}, {
	"author": "杨令茀",
	"title": "题寄畅园十二景图",
	"paragraphs": "忆惜留耕墅，南邻寄畅园。髫龄随仲父，策杖过颓垣。俯听八音涧，仰看松九盘。楼台馀瓦砾，香木作军餐。梁柱卧荒草，朱栏堕洞潭。溪童拓石刻，野老数泉源。从此我常至，风霜不避寒。寻碑入幽径，点易指峰峦。预卜承平日，重修复旧观。秦园有后裔，六法写家山。上溯明中叶，盛衰有史传。历时四世纪，留与五洲看。",
	"id": "d479d2e5-c1e9-3a5c-8c30-f58827704c0b"
}, {
	"author": "冯君辉",
	"title": "奔牛道中和邓石瞿先生",
	"paragraphs": "日日望江头，乡心逐水流。晓行随旅雁，夕起盼牵牛。书剑迟归梦，莺花纪胜游。故园何处是，云树正悠悠。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题菊",
	"paragraphs": "犹有黄花在，疏枝映画栏。傲霜甘冷落，带雨未凋残。瘦骨偏枝硬，冬心独耐寒。孤芳堪自赏，晚节竟能完。艳欲嗤桃李，香真迈茝兰。东篱人寂寞，老圃蝶阑珊。高格秋增健，冰姿性挫难。无言元意淡，可作雪梅观。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题鹰",
	"paragraphs": "尔本是鸷鸟，翮健眼犹疾。嘴爪利如钩，所击无一失。偶向深林过，群鸟暗战傈。具兹特异材，谋生岂无术。毋为猎者用，与犬同见拙。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "癸亥九月偕程君颂嘉、王子云轩、顾子经笙、吴子干卿游青山寺纪之以诗三首 其一",
	"paragraphs": "一别名山五十秋，再来已是雪盈头。山灵笑我疏顽甚，如此名山不数游。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "癸亥九月偕程君颂嘉、王子云轩、顾子经笙、吴子斡卿游青山寺纪之以诗三首 其二",
	"paragraphs": "才穿竹径又松阴，踞石高谈趣转深。最是清人心意处，几杵寺钟出疏林。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "癸亥九月偕程君颂嘉、王子云轩、顾子经笙、吴子斡卿游青山寺纪之以诗三首 其三",
	"paragraphs": "墟里依依欲上烟，归来已是夕阳天。好吟红树青山句，斟酌明朝再放船。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿某母二首 其一",
	"paragraphs": "处乐常思处约时，人中贤母女中师。年来悟彻空王理，一串牟尼手自持。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿某母二首 其二",
	"paragraphs": "偶向菩提证夙因，本来大士是前身。慈祥圣善留懿矩，早把慈航渡与人。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "病起为友人画桃花燕子便面即题其上",
	"paragraphs": "连朝病酒掩帘栊，不觉春光减病中。细听枝头双燕语，似怜花谢骂东风。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题溪山静意图三首 其一",
	"paragraphs": "溪山深处尽勾留，静闭闲门得自由。调鹤课孙无别事，不知白云去悠悠。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题溪山静意图三首 其二",
	"paragraphs": "道子由来笔有神，丹青身价更无论。若非此日逢佳士，安得当年为写真。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题溪山静意图三首 其三",
	"paragraphs": "开图何必费猜疑，不是先生却是谁。省识庐山真面目，无声诗即有声诗。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题老少年画扇四首 其一",
	"paragraphs": "回黄转绿最宜秋，生小由来不解愁。好似深闺贪睡足，卖花声过始梳头。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题老少年画扇四首 其二",
	"paragraphs": "一林秋色要平分，涂到胭脂便出群。怪底人间老处女，年年羡煞着红裙。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题老少年画扇四首 其三",
	"paragraphs": "欲把新妆斗夕阳，风姿果然胜徐娘。芦花白头黄花瘦，除却丹枫让尔狂。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题老少年画扇四首 其四",
	"paragraphs": "待到秋深色转妍，方知不老即神仙。朅来我只颓唐甚，也要偷闲学少年。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题画荷花鸳鸯青蛙",
	"paragraphs": "欲写芙蕖出水妍，临风映日总堪怜。不知鱼虎来何事，似妒鸳鸯叶底眠。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题倪云林画山水二首 其一",
	"paragraphs": "桐楼一上一伤神，满目沧桑劫后身。写出杜陵天宝句，断桥烟柳不成春。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题倪云林画山水二首 其二",
	"paragraphs": "欲将旧迹访云林，古寺斜阳碧藓深。幸得斯图今一见，区区堪慰卅年心。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题画菊",
	"paragraphs": "独傲秋风贞晚节，不随春色斗繁华。幽姿逸趣凭谁赏，只合东篱处士家。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题画莱菔青菜二首 其一",
	"paragraphs": "菜甲青青莱菔红，秋来蔬果满园中。寻常一样家园味，写入丹青便不同。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题画莱菔青菜二首 其二",
	"paragraphs": "堪笑何曾无下着，更怜张翰忆莼鲈。问他咬得菜根者，此味果能知也无。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其一",
	"paragraphs": "三夜思君入梦频，梦中相见倍相亲。谁知一夜寒霜下，独对秋风哭故人。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其二",
	"paragraphs": "丛菊东篱手自栽，花时容我尽徘徊。望云庐畔霜枝瘦，曾记持鳌共举杯。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其三",
	"paragraphs": "知君有爱自天成，话到令原泪便倾。此日泉台重聚首，应先共诉别离情。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其四",
	"paragraphs": "终南捷径趋如狂，士子晋升剧可伤。抱道如君能自重，肯将铜臭累书香。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其五",
	"paragraphs": "早岁经商承父业，中年兴学慰兄魂。重泉若叙天伦乐，孝友依然萃一门。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其六",
	"paragraphs": "无端江浙起烽烟，满目哀鸿剧可怜。竟使流离无失所，梨花庄上庆生全。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其七",
	"paragraphs": "中丞家庙凌霄汉，武肃祠堂冷夕阳。水源木本得增感，怎似先生具热肠。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其八",
	"paragraphs": "闲来读书更吟诗，聪训一编手自持。悟得养身兼接物，桐城学士是君师。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其九",
	"paragraphs": "法书名画富收藏，满壁琳琅蜀锦装。记得晴窗同展玩，源流一一细品量。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "哭陶君锡侯十首 其十",
	"paragraphs": "水乳交融气谊真，频年末座忝西宾。斋前竹石依然在，东道更谁作主人。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿曹君梦渔二首 其一",
	"paragraphs": "少年即欲请长缨，花甲年周志未更。六代江山恣游眺，一编花萼见真情。长君四秩正强仕，仲弟五旬早著名。三寿作朋传佳事，德门喜气自充盈。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿曹君梦渔二首 其二",
	"paragraphs": "昔年橘井活千人，累代家传衣钵真。懒向故园寻旧业，喜从宦海指迷津。身经南北三千里，眼见沧桑六十春。今日斑衣齐舞綵，白头相对醉芳辰。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "夏日晚眺柬袁君望",
	"paragraphs": "闲来散步趁斜阳，风送林花处处香。乳燕辞巢穿柳陌，官蛙出水闹莲塘。残黄犹剩刈余麦，新绿重生采后桑。寄语故人无别事，年年珍重此时光。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿某君四首 其一",
	"paragraphs": "泮水同游记昔年，相逢一笑各华巅。称觞椒酒联佳偶，造福梓乡有象贤。闭户不问天下事，出门常挂杖头钱。弄孙自得无穷乐，师古河干一散仙。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿某君四首 其二",
	"paragraphs": "媊星弧宿发奇光，瑞气重重霭画堂。并茂椿萱原不老，盈阶兰玉自联芳。一官屣脱功名薄，万卷书横岁月长。子弟皆贤宾徒好，羡君茀禄永无疆。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿某君四首 其三",
	"paragraphs": "斑綵两行祝大椿，白头相对醉芳辰。光腾银汉双星灿，酒进金樽四座春。宝阅沧桑看世变，闲栽花木乐天伦。悬知梁孟称觞日，拨剌江鱼入馔新。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "寿某君四首 其四",
	"paragraphs": "入世便思出世情，告归终养计初成。宦途早醒黄粱梦，戢影肯定白水盟。廿载林泉容啸傲，一官尘土薄功名。利民福国尔曹事，笑看霜丝几缕生。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "三十初度漫成",
	"paragraphs": "虚度光阴已卅年，不堪回首忆从前。生成傲骨难投足，未了名心敢息肩。有室先愁儿女大，无书还望子孙贤。移樽且饮刘伶酒，万事推迁一任天。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "过九里河口占",
	"paragraphs": "几枝疏柳挂斜晖，寂寂荒村半掩扉。九里波光随棹转，七云山色引人归。鱼嬉浅渚频惊跃，鸟盼深林欲倦飞。何处牧童吹短笛，橹声欸乃两忘机。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题毕莘舫将军封侯图",
	"paragraphs": "投笔从戎壮志酬，天生儒将自风流。轻裘缓带追羊祜，火鸢人肩说马周。细柳威名千骑肃，甘棠嘉树二泉留。封侯本是寻常事，难得班超未白头。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "题张杏村先生十年浪迹图",
	"paragraphs": "翩翩书剑事长征，匹马秋风万里程。茅店荒村游子梦，暮云春树故乡情。文章疏荡增奇气，幕府栖迟负盛名。我望丈人峰已杳，曾记当年与共行。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "赠某君二首 其一",
	"paragraphs": "策杖寻诗兴尚饶，春风应笑马蹄骄。荆榛处处疑无路，岁月堂堂去似潮。日丽悬知冰易泮，花多只恨雾难消。蓬山咫尺犹嫌远，捷径何当假鹊桥。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "赠某君二首 其二",
	"paragraphs": "看遍浮云意自幽，匡时忧国属名流。何曾恩怨关心目，犹恐是非到口头。吾道于今无月旦，史家自昔有阳秋。黄金贵后文人贱，那识风尘隐故侯。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "代寿殷母江太夫人四首 其一",
	"paragraphs": "瑶池日暖绮筵开，青鸟遥从阿母来。一曲云璈声并奏，两行斑綵舞初回。长君濑水饶时誉，仲子梁溪见俊才。最是慈阴长庇护，过险化夷咏兰陔。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "代寿殷母江太夫人四首 其二",
	"paragraphs": "俭德徽音古亦稀，不嫌粝食与粗衣。周亲时馈监门粟，教子常停孟母机。紫气满庭鸠杖健，丹山万里凤雏飞。百年共祝期颐寿，萱草长隆婺永辉。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "代寿殷母江太夫人四首 其三",
	"paragraphs": "早知水泮是佳期，临别赠言各有思。一室芝兰开并蒂，几株荆树感连枝。望云每切思亲意，对月应多忆弟诗。预卜德门多喜庆，绳绳缉缉咏螽斯。",
	"id": "7413b378-945c-37b4-ad9a-7149d86cd260"
}, {
	"author": "冯君辉",
	"title": "代寿殷母江太夫人四首 其四",
	"paragraphs": "四德毋忘女史箴，百年好合听琴音。夭桃准拟三春赋，寸草同悬两地心。必戒应知先必敬，宜家最重是宜今。岂惟食性能谙贵，眉样还须问浅深。",
	"id": "7413b378-945c-37b4-ad9a-7149d86cd260"
}, {
	"author": "吴廷枢",
	"title": "庐山杂咏四首 其一",
	"paragraphs": "阔别名山又一年，山容依旧混绵绵。要人都到神仙窟，为国为民巨任肩。",
	"id": "92489a39-dcfe-33b3-a3ab-4669c2bd2bff"
}, {
	"author": "吴廷枢",
	"title": "庐山杂咏四首 其二",
	"paragraphs": "牯岭街上称繁盛，士女摩登接踵行。一食万钱奚足怪，中西百货夸争荣。",
	"id": "92489a39-dcfe-33b3-a3ab-4669c2bd2bff"
}, {
	"author": "吴廷枢",
	"title": "庐山杂咏四首 其三",
	"paragraphs": "绿树繁荣鸟语柔，暑时竟似入深秋。蝉声高唱浓阴里，断续如琴异凡俦。",
	"id": "92489a39-dcfe-33b3-a3ab-4669c2bd2bff"
}, {
	"author": "吴廷枢",
	"title": "庐山杂咏四首 其四",
	"paragraphs": "巍巍高馆入云霄，都市山林聚百僚。暇阅图书勤议政，英雄当有汉班超。",
	"id": "92489a39-dcfe-33b3-a3ab-4669c2bd2bff"
}, {
	"author": "董国安",
	"title": "恭和荫乔老先生留别榆林士民之作敬步原韵 其一",
	"paragraphs": "到处云雷险象屯，榆关别有一般春。戎和魏绛人皆利，母比郑侨众共亲。任尔波澜平复起，笑他仁义假为真。风沙安息贼氛扫，无使尨惊感帨巾。",
	"id": "416b5939-e542-3594-8e57-d910a0785ff0"
}, {
	"author": "董国安",
	"title": "恭和荫乔老先生留别榆林士民之作敬步原韵 其二",
	"paragraphs": "无形能化险中屯，梅柳江边暗渡春。谕服叛军单骑壮，慈同生佛万家亲。言虽委曲心如见，事恐纷纭记不真。手著一编英气在，何容半语似头巾。",
	"id": "416b5939-e542-3594-8e57-d910a0785ff0"
}, {
	"author": "董国安",
	"title": "恭和荫乔老先生留别榆林士民之作敬步原韵 其三",
	"paragraphs": "经纶有道济艰屯，不愧华宗名遇春。大难削平欢士庶，生祠供奉俨君亲。斯人可使同归化，举世奚云太认真。岂是文章能动物，愿求施教启箱巾。",
	"id": "416b5939-e542-3594-8e57-d910a0785ff0"
}, {
	"author": "王景果",
	"title": "恭和夫子大人留别榆林士民元韵即祈斧削四首 其一",
	"paragraphs": "我学无缘邅且屯，光风嘘植座中春。榆关迢递云泥隔，栗里归来杖履亲。义理培将心地厚，慈祥发出性天真。龙沙饯饮山公醉，应倒接䍦不垫巾。",
	"id": "3440c9d6-d78d-3ac2-93d5-a4f02c457fc3"
}, {
	"author": "王景果",
	"title": "恭和夫子大人留别榆林士民元韵即祈斧削四首 其二",
	"paragraphs": "妙计除奸济世屯，力回天地入长春。沙尘净尽边城固，商旅怀归异族亲。治术原从儒术出，兵威何若德威真。榆民枉费攀辕力，五柳先生车既巾。",
	"id": "3440c9d6-d78d-3ac2-93d5-a4f02c457fc3"
}, {
	"author": "王景果",
	"title": "恭和夫子大人留别榆林士民元韵即祈斧削四首 其三",
	"paragraphs": "儒道能亨世道屯，岩疆重见太平春。输诚巨憝从吾化，卧辙群黎失所亲。薄宦渐知风气改，安人雅抱性情真。岘山羊祜还东洛，共读遗碑泪堕巾。",
	"id": "3440c9d6-d78d-3ac2-93d5-a4f02c457fc3"
}, {
	"author": "王景果",
	"title": "恭和夫子大人留别榆林士民元韵即祈斧削四首 其四",
	"paragraphs": "妙句吟成感遇屯，几多白雪和阳春。弁兵驯伏情文备，士庶攀依笑语亲。坐镇从容边事定，弃官淡泊道腴真。儒林循吏传千古，独步丘园欲脱巾。",
	"id": "3440c9d6-d78d-3ac2-93d5-a4f02c457fc3"
}, {
	"author": "周之濂",
	"title": "恭和夫子大人榆林留别士民之作敬步原韵 其一",
	"paragraphs": "宦途初不计亨屯，佐府秦山又几春。自许爱民兼报国，何分乐利与贤亲。一从持斧绣衣去，忽听风声鹤唳真。总是仁人能活命，百千反首复冠巾。",
	"id": "d933f15d-9815-3ac1-b171-9360fb6bdc43"
}, {
	"author": "周之濂",
	"title": "恭和夫子大人榆林留别士民之作敬步原韵 其二",
	"paragraphs": "不必周营细柳屯，凭教杀气化阳春。修词即解军民难，驰檄仍和蕃汉亲。有地铸金尊少伯，无心苕水访元真。归来乡里称遗士，犹戴四方平定巾。",
	"id": "d933f15d-9815-3ac1-b171-9360fb6bdc43"
}, {
	"author": "孙承芳",
	"title": "恭和吟樵观察夫子大人留别榆林士民之作敬步元韵",
	"paragraphs": "经纶早裕云雷屯，俯仰都门三十春。抱道自珍忘利禄，存心为宝在仁亲。兵销榆塞功勋大，民识庐山面目真。写照神留红石峡，依然全发裹纱巾。",
	"id": "88d5c7fa-2fdc-345d-b66e-bea4d90feadd"
}, {
	"author": "孙承祜",
	"title": "恭和荫乔夫子留别榆林士民之作敬步原韵",
	"paragraphs": "国事蜩螗运遇屯，榆关锁钥独生春。拯民衽席保如子，奉我晨昏视若亲。一范镇边边地靖，二疏归隐隐情真。道同郭泰多经济，也令时人效折巾。",
	"id": "722aca79-4840-3910-921f-838947f31625"
}, {
	"author": "贾声涛",
	"title": "风扫边关万马屯贾声涛恭和荫乔老夫子留别榆林士民之作谨步原韵",
	"paragraphs": "风扫边关万马屯，心同天地一家春。甲兵不用烽烟靖，士庶获安耕读亲。塞外功留金石勒，镜中写出性情真。归来检点征装里，剩有忧民泪满巾。",
	"id": "b9ae9085-dbe6-3951-adf1-a7d134284e29"
}, {
	"author": "阎甲斌",
	"title": "遍地兵戈战垒屯阎甲斌奉和杨荫乔先生留别榆林士民之作原韵 其一",
	"paragraphs": "遍地兵戈战垒屯，几经晓谕泽如春。鳄氛扫地都归顺，骊曲开筵倍觉亲。言教即从身教出，闻知孰若见知真。边民获命恩难报，寒涕不挥冰上巾。",
	"id": "6ec69b99-bb73-33ed-9596-85c45f24355d"
}, {
	"author": "阎甲斌",
	"title": "遍地兵戈战垒屯阎甲斌奉和杨荫乔先生留别榆林士民之作原韵 其二",
	"paragraphs": "观察榆林杀气屯，羡君著手便成春。单骑入虏情何壮，百姓衔恩爱若亲。辙已涸鱼经水活，镜堪留象扫烟真。龙山倘与谈兵会，帽落秋风罩网巾。",
	"id": "6ec69b99-bb73-33ed-9596-85c45f24355d"
}, {
	"author": "潘顾铭",
	"title": "敬和荫乔老世兄留别榆林士民之作即步原韵 其一",
	"paragraphs": "紫塞黄沙狼虎屯，榆关气冷不成春。光销兵燹三边靖，力解囚缧万姓亲。拜赐未妨劳仆仆，留图岂似唤真真。清风拂袖还乡里，惓念生灵泪满巾。",
	"id": "cbd114c2-fcb8-3f97-9ecd-4f167240fb35"
}, {
	"author": "潘顾铭",
	"title": "敬和荫乔老世兄留别榆林士民之作即步原韵 其二",
	"paragraphs": "单骑赤手履艰屯，数语克回边地春。泽被豺狼曾入化，信孚蛮貉并知亲。屏围锦字铭恩重，石载德音记事真。文比头陀碑更妙，撰人恐误作王巾。",
	"id": "cbd114c2-fcb8-3f97-9ecd-4f167240fb35"
}, {
	"author": "潘顾铭",
	"title": "敬和荫乔老世兄留别榆林士民之作即步原韵 其三",
	"paragraphs": "已救苍黎出险屯，浩然返旆伴青春。克全苏武君臣义，终老陶潜父子亲。亮节高名崇地望，课诗讲易养天真。竹篱茅舍心甘隐，犹忆榆民赠服巾。",
	"id": "cbd114c2-fcb8-3f97-9ecd-4f167240fb35"
}, {
	"author": "赵开第",
	"title": "榆阳奚事感艰屯赵开第恭和荫乔老夫子大人留别榆林士民元韵 其一",
	"paragraphs": "榆阳奚事感艰屯，只手克回雁塞春。拯溺救焚恩已厚，攀辕遮道意何亲。渠魁歼厥名须正，大节凛然性有真。异日昭垂循吏传，居然羽扇并纶巾。",
	"id": "bc51f21b-bd80-352c-888e-13a5d386a4cb"
}, {
	"author": "赵开第",
	"title": "榆阳奚事感艰屯赵开第恭和荫乔老夫子大人留别榆林士民元韵 其二",
	"paragraphs": "漫道榆林杀气屯，无边花柳又逢春。攻心端在攻城上，邻子俨同兄子亲。肝胆淋漓言外露，须眉飞舞镜中真。惟缘避世归来早，惹得秦民泪满巾。",
	"id": "bc51f21b-bd80-352c-888e-13a5d386a4cb"
}, {
	"author": "赵开第",
	"title": "榆阳奚事感艰屯赵开第恭和荫乔老夫子大人留别榆林士民元韵 其三",
	"paragraphs": "建侯岂必利占屯，天下纷纷气不春。吾志已昏求所欲，今朝何忿忘其亲。谁为狡兔谋三窟，那有祥麟出九真。争似救民情恋恋，生祠犹见旧儒巾。",
	"id": "bc51f21b-bd80-352c-888e-13a5d386a4cb"
}, {
	"author": "赵开第",
	"title": "恭读夫子《榆林事记》，见其品节详明，德性坚定，儒者立身之道，可谓至矣。吾辈后学，洵堪奉为法守，故再步原韵，藉表景仰私悃",
	"paragraphs": "陈师已解罢营屯，归隐林园别有春。随分读耕应各半，忘机鱼鸟亦相亲。功成身退嗤文种，实避名追爱法真。非独青毡还旧物，十年还著辽东巾。",
	"id": "bc51f21b-bd80-352c-888e-13a5d386a4cb"
}, {
	"author": "张德崇",
	"title": "敬和荫乔老表兄留别榆林士民之作即步原韵",
	"paragraphs": "大难普天云雾屯，谁支大厦力回春。乱平榆塞风烟净，泽沛甘棠骨肉亲。勋业垂于金石永，讴歌出自性情真。德侔诸葛南蛮化，今古同斯两扇巾。",
	"id": "339fd2e6-667d-3202-81ed-74db2975299a"
}, {
	"author": "李春泉",
	"title": "敬和荫乔观察表兄留别榆林士民之作即步原韵",
	"paragraphs": "任天历试诸艰屯，独力能回边塞春。乱若蚕丝终就绪，狡如蜮鬼亦知亲。农商无恙欣安堵，诗画有神妙写真。直到挂冠归隐后，偶谈往事犹沾巾。",
	"id": "13913233-a108-372f-86c2-a41cc20a1839"
}, {
	"author": "张传楷",
	"title": "绝命词",
	"paragraphs": "饮和食德，五十九年。服公考绩，屡擢职衔。天恩雨露，罔以报还。国亡与亡，心慰神安。雨润露濡，澍草以辉。国既灭矣，与何生为？成仁取义，孔孟所垂。读书明理，舍此奚为！",
	"id": "a06672de-84fa-3011-850b-7efadbecc452"
}, {
	"author": "张树筠",
	"title": "咏怀 其一",
	"paragraphs": "浮沉医界几经年，奥义搜求玄又玄。临症细参新脉理，处方端本内经篇。敢因世浊砭针下，幸有儿痴衣钵传。田舍差堪蔽风雨，常依老母乐陶然。",
	"id": "f6a120af-ab80-338b-8137-363d54c12ced"
}, {
	"author": "张树筠",
	"title": "咏怀 其二",
	"paragraphs": "疗却人间病若狂，心神费煞目神伤。隔垣愧未一方见，采药还须百味尝。草木有灵皆佐使，珍奇待用尽收藏。行年六十求无过，诊费何容细较量。",
	"id": "f6a120af-ab80-338b-8137-363d54c12ced"
}, {
	"author": "张树筠",
	"title": "书怀",
	"paragraphs": "据砚为田仗笔耕，室家累我苦经营。随身囊橐羞还涩，过手银钱满腹倾。晚岁儿孙多异宠，衰年夫妇尽虚名。生平嗜好惟医药，苦下功夫学未成。",
	"id": "f6a120af-ab80-338b-8137-363d54c12ced"
}, {
	"author": "张树筠",
	"title": "寄慨",
	"paragraphs": "幽人岂故乐泉林，只为明珠遇暗沉。冯客空弹穷路铗，蔡郎罔办爨时琴。寥寥世上谁知己，磅礴腔中剩赤心。觅得费公壶内地，隐身较比入山深。",
	"id": "f6a120af-ab80-338b-8137-363d54c12ced"
}, {
	"author": "张树筠",
	"title": "自嘲",
	"paragraphs": "卖药韩康岂自卑，英雄难免被贫驱。囊中纵有珍奇品，取次尝来不疗饥。",
	"id": "f6a120af-ab80-338b-8137-363d54c12ced"
}, {
	"author": "张树筠",
	"title": "种花",
	"paragraphs": "地近山泉水易浸，淡云微雨况春深。庭前有隙花栽满，留得墙阴种玉簪。",
	"id": "f6a120af-ab80-338b-8137-363d54c12ced"
}, {
	"author": "张树筠",
	"title": "双猫对语",
	"paragraphs": "年髦曾经过古稀，回思前事是耶非。叹今鼷辈纷然过，遇我应难插翅飞。",
	"id": "f6a120af-ab80-338b-8137-363d54c12ced"
}, {
	"author": "张树筠",
	"title": "题张锡纯《医学衷中参西录》第三期",
	"paragraphs": "忆在荆门睹此书，精言名论近今无。署名喜出同宗手，一脉相传绍汉初。",
	"id": "f6a120af-ab80-338b-8137-363d54c12ced"
}, {
	"author": "张树荃",
	"title": "题清谷范老法师道鉴",
	"paragraphs": "大布粗缯比昔贤，衡门市隐自陶然。莫言藜藿无甘味，且种菊兰向小园。画苑闲情娱暮景，沙场秋校忆当年。元龙意气何曾似，长啸优游沧海边。",
	"id": "f2810430-60ca-34d1-aa9f-6967500254bb"
}, {
	"author": "张可琴",
	"title": "和树筠弟咏怀二首 其一",
	"paragraphs": "医家优劣莫雌黄，桑梓情殷返故乡。每日观书兼治症，还留馀力奉高堂。",
	"id": "1bb9d0f8-4b80-3fa9-9599-2c9b3a73a79c"
}, {
	"author": "张可琴",
	"title": "和树筠弟咏怀二首 其二",
	"paragraphs": "平生气节最精坚，酷嗜岐黄数十年。医学昌明原国粹，婆心济世效前贤。",
	"id": "1bb9d0f8-4b80-3fa9-9599-2c9b3a73a79c"
}, {
	"author": "孔馨亭",
	"title": "和张树筠先生咏怀二首 其一",
	"paragraphs": "术精德重孰如公，济世活人真可风。秘授青囊传后辈，象贤今喜一般同。",
	"id": "ae3ecae6-8f8d-3dc9-ad54-40c6dc9c948a"
}, {
	"author": "孔馨亭",
	"title": "和张树筠先生咏怀二首 其二",
	"paragraphs": "兄弟怡怡羡此翁，治家有法乐无穷。那知棣萼联芳日，与向萱堂尽孝同。",
	"id": "ae3ecae6-8f8d-3dc9-ad54-40c6dc9c948a"
}, {
	"author": "胡锡候",
	"title": "和张树筠先生咏怀 其一",
	"paragraphs": "医道修成德望隆，神明扁华一般同。青囊即是传家宝，父子相承济世公。",
	"id": "3f02ad15-9c27-3d5a-b388-0b577b455223"
}, {
	"author": "胡锡候",
	"title": "和张树筠先生咏怀 其二",
	"paragraphs": "萱堂眉寿是休祥，医不失传子又良。天报善人多顺境，虽伤一目有何妨。",
	"id": "3f02ad15-9c27-3d5a-b388-0b577b455223"
}, {
	"author": "胡锡候",
	"title": "和张树筠先生咏怀 其三",
	"paragraphs": "专心济世屡经年，感动亲朋赠匾悬。处世专精黄帝事，居官亦藉青囊篇。心田正守遵亲训，脉案详参教子传。一目虽伤何妨碍，光前裕后乐陶然。",
	"id": "3f02ad15-9c27-3d5a-b388-0b577b455223"
}, {
	"author": "胡锡候",
	"title": "和张树筠先生咏怀 其四",
	"paragraphs": "一生每欲戒疏狂，努力攻书目力伤。医造高深赏来愿，味分甘苦备先尝。婆心济世真灵妙，珍异罗胸肯退藏。着手成春人共许，临时仍要细衡量。",
	"id": "3f02ad15-9c27-3d5a-b388-0b577b455223"
}, {
	"author": "何金江",
	"title": "赠张相臣诗四首 其一",
	"paragraphs": "枉却今年好景春，一春草草笑劳人。座中添得联吟客，结到诗缘未了因。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "赠张相臣诗四首 其二",
	"paragraphs": "重读诗编古锦囊，诵来口角有余香。挥毫不让如椽笔，珍重原宜什袭藏。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "赠张相臣诗四首 其三",
	"paragraphs": "吐气芬芳洵若兰，清词丽句靡经看。一函催起吟诗兴，且喜侬参李杜禅。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "赠张相臣诗四首 其四",
	"paragraphs": "委曲心怀当八行，未堪大雅一丹黄。羡君座上多词客，胜我书佣老故乡。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "张相臣姻兄精于医学，寓居津门，每于诊治之暇，时常著书。丁卯春，偶以咏怀诗赐及命和，江才识浅陋，唯有勉步原韵，凑四首奉和而已，未敢云诗也 其一",
	"paragraphs": "素仰名山亦有年，稔知法术可通玄。久储金液银丸品，笑读青囊玉版篇。自得禁方为世宝，故藏秘卷即薪传。津门颐养冲和气，次第焚香性默然。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "张相臣姻兄精于医学，寓居津门，每于诊治之暇，时常著书。丁卯春，偶以咏怀诗赐及命和，江才识浅陋，唯有勉步原韵，凑四首奉和而已，未敢云诗也 其二",
	"paragraphs": "身世谁能忆楚狂，斯民仰望视如伤。门盈车马声名远，邑有田畴黍稻尝。医国活人参造化，幽居僻地合行藏。见心照病明于鉴，艺海原难以指量。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "张相臣姻兄精于医学，寓居津门，每于诊治之暇，时常著书。丁卯春，偶以咏怀诗赐及命和，江才识浅陋，唯有勉步原韵，凑四首奉和而已，未敢云诗也 其三",
	"paragraphs": "君药萱堂九秩年，孙枝今看到曾玄。业成西学回春手，歌展南陔戒养篇。苏井泉从津海溢，董林画向客楼传。道通天地有形外，刚大其为气浩然。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "张相臣姻兄精于医学，寓居津门，每于诊治之暇，时常著书。丁卯春，偶以咏怀诗赐及命和，江才识浅陋，唯有勉步原韵，凑四首奉和而已，未敢云诗也 其四",
	"paragraphs": "我非诗圣又非狂，好景当春莫感伤。田舍趁时争及种，海鲜到市正先尝。观书徒羡文章老，酬世安庸姓字藏。练习深沈加粹密，学参新旧细商量。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "和树筠先生书怀诗",
	"paragraphs": "省识无谋笔代耕，何须财利苦营营。为辞闲事客来少，宁赋劣诗酒屡倾。放眼有时观鉴史，知音未遇恨功名。展玩法帖佳如许，惭对诸家集大成。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "和树筠先生寄怀诗",
	"paragraphs": "年年身已寄园林，徒羡罗飞与网沉。同调联吟清夜月，知音远听雅人琴。安居不改儒生服，遁迹无争豪士心。最是君能结诗契，兰言香入一灯深。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "和树筠先生自嘲诗",
	"paragraphs": "自牧虽卑道未卑，持身涉世顺天时。何堪滥厕吹竽里，泌水衡门可乐饥。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "和树筠先生种花诗 其一",
	"paragraphs": "冰雪襟情暑不侵，竹深地接百花深。凭栏细读牺经句，恰得勿疑朋盍簪。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "和树筠先生种花诗 其二",
	"paragraphs": "水光岚气两相侵，楼阁人家春自深。多少芳菲休斗艳，琼林只取一枝簪。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "和树筠先生双猫对语诗",
	"paragraphs": "猫语曾闻事不稀，登科并兆识妖非。有时鼠将宣威号，更上云梯似奋飞。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "挽张老姻伯母胡孺人",
	"paragraphs": "鹤算添得九秩年，德门寿母久传宣。芳徽可作千秋式，慈训能令六子贤。四代及身垂厚泽，一场大梦到重泉。萝姻兰谊层层结，诗与家君又结缘。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "哭施少文表弟 其一",
	"paragraphs": "夜合庭前不生香，凄凉旧事忆苏程。雨馀楼关残星照，泪共亲朋满座倾。二老全得营葬毕，诸孤半未婚嫁成。九原若有灵魂在，也鉴吟诗一恸诚。",
	"id": "a6f11cf4-6bf1-3496-abad-28384ff6f91c"
}, {
	"author": "何金江",
	"title": "哭施少文表弟 其二",
	"paragraphs": "好人为甚命非常，总要凭诗问上苍。向子靡教偿志愿，苏韶尚待着文章。逍遥侯岭何时返，照灼莲灯此夜长。毕竟灵现犹未散，惊侬无梦不悠扬。",
	"id": "a6f11cf4-6bf1-3496-abad-28384ff6f91c"
}, {
	"author": "郭赞卿",
	"title": "偶阅性樵和张相臣先生咏怀诗有感，因续和二首，希转寄以志景行 其一",
	"paragraphs": "博雅名流品至清，沧桑宇宙感纵横。眼前巧术浑闲事，耳顺行年有定评。橘井留香安故我，仙林积种话长生。慎持妙理千秋鉴，率性无忘济众情。",
	"id": "5e693d81-0bb4-3d13-91ab-77f81950a4de"
}, {
	"author": "郭赞卿",
	"title": "偶阅性樵和张相臣先生咏怀诗有感，因续和二首，希转寄以志景行 其二",
	"paragraphs": "共说岐黄病竖除，吟哦酬酢意渠渠。芬芳芝草君常采，倾向葵心我亦抒。诗诵才高如倚马，人来疴起恰联车。缓和着手回天力，直把秋毫又著书。",
	"id": "5e693d81-0bb4-3d13-91ab-77f81950a4de"
}, {
	"author": "黄仙槎",
	"title": "《蘡薁轩诗集》书后",
	"paragraphs": "一卷瑶章冰雪清，发抒皆自性灵生。诗成白傅妪能解，句诵杜陵疟亦轻。月露风云供嗜好，丹砂玉札撷精英。知君老去吟怀健，荟萃名流雅颂声。",
	"id": "e2adcf1a-b568-344a-9402-81008a631a05"
}, {
	"author": "姚云锦",
	"title": "隔岸桃花与刘清漳联句",
	"paragraphs": "运河西岸柳色黄，运河东岸桃花香。隔岸桃柳相对笑，占得十分好春光。宿雨晴烟休相妒，春光一年曾几遇。良时共沐雨露天，等闲漫罢东风度。旧隶五陵称世族，前时运河新卜筑。芳菲一片灿云霞，可怜无人贮金屋。莫笑牵惹少妇愁，柔情弱质真风流。高士门下皆仰望，也曾垂荫帝王州。画眉醉腮翠楼上，燕子不来费商量。阳春烟景三月天，大好时节肯轻放？呜呼韶华空怀抱，昨日青春今已老。落花点点付水流，水流怎么呼童扫？杨花催白少年头，飘飘成队复成球。朝来莺声啼不住，似惜春去无能留。无能留，休痛哭，天道由来存剥复。君不见，履霜坚冰又阳春，往来古今胥潜伏。吾生草木亦等伦，只争松柏与灵椿。同比七尺须自立，无为老大攀援无及空沾巾。我今赋罢隔岸桃花沾染立，但见桃柳似笑人。",
	"id": "f04ca1a0-0627-3bf2-904e-b3aed5f5a077"
}, {
	"author": "姚云锦",
	"title": "散句",
	"paragraphs": "独立花边发浩歌，每遇芳晨怀旧友。",
	"id": "f04ca1a0-0627-3bf2-904e-b3aed5f5a077"
}, {
	"author": "王泽普",
	"title": "咏禾茂雨调 其一",
	"paragraphs": "九陌千畴稼似烟，都缘数月雨连绵。谚云此是开门笑，成熟方为大有年。",
	"id": "bc628e07-0866-3e86-b5e3-74d265751d85"
}, {
	"author": "王泽普",
	"title": "咏禾茂雨调 其二",
	"paragraphs": "好雨知时历数旬，大田催得稼如云。人人皆设丰年想，直道秋收才是真。",
	"id": "bc628e07-0866-3e86-b5e3-74d265751d85"
}, {
	"author": "王泽普",
	"title": "喜雨诗",
	"paragraphs": "也有甘霖降自天，喜而不寐世人全。从今蝗旱灾应减，卜岁或占大有年。",
	"id": "bc628e07-0866-3e86-b5e3-74d265751d85"
}, {
	"author": "王泽普",
	"title": "观渔",
	"paragraphs": "春深敦苇叶泥泥，柳荫观渔日转西。或网或罾人去后，家家溉釜议烹鱼。",
	"id": "bc628e07-0866-3e86-b5e3-74d265751d85"
}, {
	"author": "王瑞甫",
	"title": "咏结字文社",
	"paragraphs": "殷殷结社志辛勤，半为学书半论文。一片愚忱深望处，时常得以袭兰芬。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "日暮东院观花",
	"paragraphs": "别业新开满院花，花逢高士益荣华。诗成佳句真如画，画最有神月照纱。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "劝殿臣当其先慈周年忌日勿过哀思",
	"paragraphs": "周年至祭令先慈，莫过哀思即孝思。母爱子心同在日，子安才是母安时。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "奉和严亲喜雨诗翻前韵",
	"paragraphs": "旱魃蝗灾似要全，人民已叫苦连天。昨宵幸有甘霖降，大半秋收胜去年。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "咏农人之乐",
	"paragraphs": "春耕秋获事田畴，岁米年丰乐事稠。也话桑麻也把酒，自然衣食两无忧。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "立秋遇雨",
	"paragraphs": "甘霖普降自天空，五谷能成造化功。一叶落知秋日到，砧声敲起绣楼中。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "旱甚喜逢甘霖",
	"paragraphs": "一降甘霖旱魃除，丰年有望贱年无。农民笑语田歌唱，忧者欢欣病者瘉。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "咏清闲自在",
	"paragraphs": "七夕优游避世哗，琴棋书画酒诗花。有时知己闲来往，听唱好歌效谢茶。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "郊游遇友人远归",
	"paragraphs": "散步郊原塌碧苔，欣逢知己远游回。笑迎握手频相问，那阵好风送汝来。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "登墟怀古",
	"paragraphs": "当日楼台一样新，此时砖瓦委灰尘。桑田沧海何多变？惹得今人忆古人。",
	"id": "eb1690f1-bd88-3ee0-bea3-0d0efbfa8099"
}, {
	"author": "王瑞甫",
	"title": "咏仙人拳著花",
	"paragraphs": "无枝无干拳中发，细瓣重重白玉华。不是仙人来惠顾，天香那得到农家。",
	"id": "eb1690f1-bd88-3ee0-bea3-0d0efbfa8099"
}, {
	"author": "暴焕章",
	"title": "瑞甫王君等与余结字文舍及蒙指教",
	"paragraphs": "结社原因习字文，叨蒙垂爱惠阳春。将来得袭兰芬日，感德衔环以报君。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "季夏中浣晚间乘凉",
	"paragraphs": "夜里乘凉懒去眠，手挥小扇咏诗篇。银河耿耿头频举，我在庭前月在天。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "日暮东院观花",
	"paragraphs": "晚来别业去观花，满院芬芳艳色华。日落蜂花皆睡了，东方明月上窗纱。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "咏清闲自在",
	"paragraphs": "烦闷吟诗汤饮茶，兴来习字困观花。有时偕友谈经典，立志潜修避世哗。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "咏农人之乐 其一",
	"paragraphs": "春耕夏种在田畴，植杖耔耘乐事稠。雨水调和秋有望，冬来衣食足无忧。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "咏农人之乐 其二",
	"paragraphs": "春种田苗夏耔耘，秋收大有民同欣。身著布衫胜罗绣，一日三餐伴细君。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "季夏与瑞甫君登岗远眺",
	"paragraphs": "十雨五风六七旬，青苗长得如烟云。天心若与人心合，今岁丰年却是真。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "新秋同瑞甫君登岗望景",
	"paragraphs": "冈陇同登望远空，白云绿树雨烟浓。请君画此新秋景，添上梧桐一叶风。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "五日吊屈原",
	"paragraphs": "节近端阳吊屈平，龙舟竞渡动哀声。怨深千古今犹在，欲赋招魂句未成。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "端午",
	"paragraphs": "清和月去端阳来，门挂灵符可避灾。同饮菖蒲除疫酒，榴花照眼一时开。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "咏天旱兵灾 其一",
	"paragraphs": "天旱今时稼怎成，接连河北起兵争。仰希军士且休战，尚望苍天大雨行。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "咏天旱兵灾 其三",
	"paragraphs": "天灾匪患怎能安，无故兵争为那端。不幸人民遭痛苦，青苗芟去战壕剜。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "立秋遇雨",
	"paragraphs": "浓云密布遍天空，大雨淋漓化育功。砧杵急敲秋日到，忽然梧叶落庭中。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "咏九日登高 其一",
	"paragraphs": "一年一度过重阳，惟有黄花晚节香。偕友登高无限乐，吟诗已罢又飞觞。",
	"id": "5050dc54-8c94-3b31-b00d-cf2858358d90"
}, {
	"author": "暴焕章",
	"title": "咏九日登高 其二",
	"paragraphs": "鸿雁南征际九秋，重阳偕友步岑楼。玉杯满酌茱萸酒，艳艳黄花置案头。",
	"id": "5050dc54-8c94-3b31-b00d-cf2858358d90"
}, {
	"author": "金振澜",
	"title": "祭殇女",
	"paragraphs": "珍惜娇儿似宝珠，彼苍夺爱枉嗟呼。伤心怕忆承欢事，拭泪来寻赴葬途。四野天寒荒冢寂，三更月暗幼魂孤。庭帏执瓦常相泣，不解黄泉有识无。",
	"id": "4e1cb5c0-15ca-3cf5-8061-1d51e2be6362"
}, {
	"author": "金振澜",
	"title": "书愤",
	"paragraphs": "冯黎徐段四凶豪，皆辅清邦称大僚。一变竟成民国首，穷兵黩武害吾曹。",
	"id": "4e1cb5c0-15ca-3cf5-8061-1d51e2be6362"
}, {
	"author": "金振澜",
	"title": "六十寿辰感赋",
	"paragraphs": "嗟余困顿六十年，同胞有弟已华巅。妻因性善无防苦，子为心顽未足贤。才从老父观棋画，又听儿孙弄管弦。悬壶自能医病痛，守道食技亦安然。",
	"id": "4e1cb5c0-15ca-3cf5-8061-1d51e2be6362"
}, {
	"author": "金振澜",
	"title": "无题",
	"paragraphs": "入观庭户知勤惰，一进茶堂便见妻。父老奔驰无孝子，欲识母才看儿衣。",
	"id": "4e1cb5c0-15ca-3cf5-8061-1d51e2be6362"
}, {
	"author": "刘骏声",
	"title": "和撰序人姚蕴芝原绝句诗韵二首 其一",
	"paragraphs": "六旬有六一儒者，吟咏不妨构妙思。诗律谨严同杜甫，词华俊逸似王维。",
	"id": "86e82243-2335-3218-b7bf-0fc004ba3e7a"
}, {
	"author": "刘骏声",
	"title": "和撰序人姚蕴芝原绝句诗韵二首 其二",
	"paragraphs": "变迁世事感沧桑，利锁名缰梦一场。富贵浮云曾过眼，诗书韵味猷深长。",
	"id": "86e82243-2335-3218-b7bf-0fc004ba3e7a"
}, {
	"author": "于氏（沧州",
	"title": "暮春小园忆女 其一",
	"paragraphs": "春去芳园儿去家，每因揽镜忆容华。恨他枝上伤春鸟，不惜离情惜落花。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "暮春小园忆女 其二",
	"paragraphs": "向晓东风卷翠帷，梦魂暗逐落花飞。子规叫的春归去，无那娇儿唤不回。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "走笔答吴氏",
	"paragraphs": "别来那复禁相思，况到秋灯听雨时。锦字可能传别恨，花笺犹为寄新词。贫兼多病慵拈笔，老更贪眠欲废诗。两地关怀书不尽，此心惟有月明知。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "夏日早起忆女",
	"paragraphs": "曈昽初日到纱窗，遥想娇儿正晓妆。纵有铅华助颜色，难收别泪湿衣裳。离怀欲寄征鸿少，远恨偏随玉漏长。记得去年当此日，槐荫如幄共追凉。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "冬夜忆女",
	"paragraphs": "独对孤灯暗自伤，剧怜一女嫁他乡。髫年便苦儿何祜，老景那堪母未亡。孤枕难干千点泪，长笺欲写九回肠。人生聚散应前定，但以平安祝彼苍。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "嘲影",
	"paragraphs": "旋离复合欲何如，行坐相随意若愚。默默岂真缄口慎，依依可是念予孤。日中一霎分生灭，壁上双钩印画图。最是花前相瞥处，亭亭一样倩人扶。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "嘲影 其一",
	"paragraphs": "林下高风何处寻，冰霜节操冷森森。云窗长掩曾窥镜，玉案犹张旧理琴。七日衔悲明大义，一朝撒手见贞心。从今闺阁增坤范，常使同怀泪满襟。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "守岁",
	"paragraphs": "爆竹声声急，催人梦乍醒。杯深春酒碧，窗迥夜灯青。无意开妆镜，含愁倚曲屏。不知寥落岁，更有几回经。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "元旦晓妆",
	"paragraphs": "小阁添春色，虚帷逗晓光。常时慵对镜，此日强成妆。柏叶浮杯浅，梅花著鬓香。年华容易过，佳节暗神伤。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "病起",
	"paragraphs": "炉烟将断懒添香，虚室天寒未理妆。病起不须频对镜，任他消瘦减容光。",
	"id": "2aa764c7-1710-39da-9919-ed847c045dca"
}, {
	"author": "于氏（沧州",
	"title": "立秋夜荷花池纳凉",
	"paragraphs": "一雨收残暑，黄昏院宇清。鱼依荷叶静，月到柳梢明。蝉鬓经秋薄，罗衣趁体轻。不须挥素箑，自有夜凉生。",
	"id": "2aa764c7-1710-39da-9919-ed847c045dca"
}, {
	"author": "刘清漳",
	"title": "国民军直鲁奉军之战 其一",
	"paragraphs": "诞告多方莫费猜，兵端原为保民开。炮声响震闾阎动，弹落烟沉地轴摧。迷漫血腥连紫塞，纵横战线遍芦台。妇孺不识仁人意，野哭吞声更可哀。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "国民军直鲁奉军之战 其二",
	"paragraphs": "爱国真真不扰民，万家鼓舞庆更新。酬庸岂靳三千酒，存抚何争两万缗。冷落闾阎堪供应，庄严军令莫庸伸。请看禹县屠城记，犹是将军格外仁。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "国民军直鲁奉军之战 其三",
	"paragraphs": "远涉间关转战来，将军号令又频催。创扶戎马还追北，垂死沙场不肯回。只为英雄争寸土，也将血肉委尘埃。昊天不吊生民尽，一溯原因几度猜。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "田家",
	"paragraphs": "群雄竞逐青县道，万民生命等秋草。郊原几处戎马嘶，麦陇青青皆枯槁。蟊贼未死魃鬼兴，乘风每将慈云扫。炎炎赫赫旱象呈，劫后遗黎焉能保。上帝眷顾悯众生，特颁甘露垂青昊。漫润滋养枯复荣，共说今年麦收好。衡门野老获亦丰，一杯浊酒几绝倒。天心相民大可见，残民得勿干天讨。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "峭帆亭怀古",
	"paragraphs": "此地曾经驻圣躬，题诗考古是豪雄。而今惟有残碑在，半没荒烟蔓草中。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "赋罢应征诗登城试眺又作一首",
	"paragraphs": "祸患相因转更频，不堪回首旧人民。荒城几点萧条柳，得意摇摇独笑春。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "薛烈女",
	"paragraphs": "薰莸虽同器，不乱惟本真。岁寒知松柏，不凋有异心。金钱无能动，威力亦莫驯。百折志不变，生成铁石心。孤怀薄日月，老气动乾坤。狂澜逐暗潮，汹汹交相侵。告天天不语，呼母母不闻。泪洒黄河溢，冤沉碧海深。一瞑辞世去，遂死作清魂。年才十六七，居然名教人。廉耻今扫地，而独古训亲。我为赋歌诗，感喟不可禁。高风与亮节，是可垂贞珉。天地苟不毁，异代将同钦。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "薛烈女墓 其一",
	"paragraphs": "弱质何能抵暴力，拼将一死自甘心。萧条城北一掊土，埋没沉冤海样深。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "薛烈女墓 其二",
	"paragraphs": "尽节当年著令闻，而今竟以伤身云。沧桑陵谷皆更变，只把今坟作古坟。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "和郑竟荃先生",
	"paragraphs": "散步郊原一望中，地天氤氲雨蒙蒙。参差碧草含新露，袅娜游丝趁晚风。九十韶光堪共赏，千秋事业与君同。而今胥沐深春里，无限尘嚣撒太空。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "哭竟荃先生",
	"paragraphs": "惊人噩耗忽传来，百语千言唤不回。共喜衰年同笔砚，独怜一旦赴泉台。文章憎命成长恨，老大依人更可哀。镇古书生多偃蹇，临风陨涕几低回。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "内子赴津做七律一首以示青县友人",
	"paragraphs": "荏苒年华已白头，两人百二四春秋。结缡曾与同辛苦，偕老相依作壮游。朝市园林欣共赏，风晨雨夕乐前修。可怜亡国无时日，且效卢家有莫愁。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "忆及青县倒坐观音阁联语",
	"paragraphs": "大士夙怀忧世心，庶几彼岸共登临。望穿秋水空劳意，谁肯回头问世音。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "青县坑边发现古瓮一口，贮钱甚多，腐朽斑斓，概属唐文。睹物兴怀，感赋一首",
	"paragraphs": "果是缘何尽掩藏，当年时事可思量。想因乱逼埋黄土，为避灾祲去故乡。物往人非两湮灭，时当岸谷一发扬。浸淫斑驳犹能辨，大半文多属晚唐。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "青县范官屯村庄窠上发现长坛一具满贮宋钱",
	"paragraphs": "有宋南迁北寇侵，一时文物具幽沉。每看荒冢悲村落，忍见金钱出瓮深。埋没何人人已往，发潜当我我何心。也曾几度埋珍玩，对此摇摇感不禁。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "神沙庙",
	"paragraphs": "我爱神沙庙，门外水一湾。堤环似云岭，牛卧若岗峦。柳林垂阴黑，飞鸟时往还。辙迹无车马，曲径窄复偏。寥寥数人家，烟火无余烟。开轩时一豁，离离桑麻田。安得素心人，高话羲皇年。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "中山",
	"paragraphs": "青县有八景，吾独爱中山。负土虽不高，且喜僻复偏。既以远城市，而无烟火烟。西望黑龙港，叹息疏凿艰。南望莲花池，池水清且涟。北望芦台城，莽莽皆平川。东望卫河滨，昼夜流潺潺。借问中山人，而今乌有焉？陵谷时颠倒，人事多变迁。俯仰不胜情，行行复流连。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "敬告读《青县志》者",
	"paragraphs": "新志才脱版，众口交相病。或云某氏谱，或讥某氏乘。一唱万声和，殊属乱闻听。人若不自立，偏多嫉妒性。又谓乱羊头，取录无馀剩。薰莸可同器，将何判贤佞。抑知修志者，奉有官人令。官则列志书，体例从前定。任何倔强者，无能或一更。世方患奇疾，参苓不投症。马勃与牛溲，气味真贤圣。同为时所尚，未可究究竟。他时尔秉笔，可能尽流迸？",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "清明日同朱君华亭、姚君岫章踏青就李氏杏林小酌",
	"paragraphs": "佳节寻芳傍运河，神沙庙侧又重过。黄金染遍千章柳，绿水吹来万叠波。大地含生负景气，皇天造化寓冲和。杏林小酌花盈盏，醉卧春风尽忘它。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "去年桃花盛开，与朱姚二君聚饮于河东运河岸畔李氏园中。今花又开而朱君馆于他乡。余赴城北游，喜独姚君仍赴杏林。翌日以七绝二首见示，有“独立花边发浩歌”、“每遇芳晨怀旧友”之句，作二首答之 其一",
	"paragraphs": "一地看花两地分，抚时追忆怅离群。笑侬忘却前时约，惹得良朋立晚曛。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "去年桃花盛开，与朱姚二君聚饮于河东运河岸畔李氏园中。今花又开而朱君馆于他乡。余赴城北游，喜独姚君仍赴杏林。翌日以七绝二首见示，有“独立花边发浩歌”、“每遇芳晨怀旧友”之句，作二首答之 其二",
	"paragraphs": "杏林明岁再同游，岂为贫居惜杖头。大好春光留不住，落红满地又添愁。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "峭帆亭怀古",
	"paragraphs": "峭帆亭畔系龙舟，多士云从扈驾游。共指芦台寻故迹，独挥宸翰纪新猷。丰碑高压城堙重，取槛遥连玉阁浮。人往风微曾几日，空余荒垒枕河流。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "青县学堂照壁大书曰学校是儿童的乐园戏咏七绝二首 其一",
	"paragraphs": "者是儿童娱乐园，当年夏楚俱推翻。人才造就知多少，不负民家一万圆。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "青县学堂照壁大书曰学校是儿童的乐园戏咏七绝二首 其二",
	"paragraphs": "儿童天性本活泼，不许迂拘戕自然。无怪我曹不识字，当年未得遂吾天。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "重阳节登青县城楼归就姚君岫章饮酒",
	"paragraphs": "登高舒老目，平野宿寒烟。霜重山川瘦，风高雁字偏。乾坤垂令节，时序入残年。望罢辞楼去，东篱就菊筵。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "重阳后五日再登青县城楼",
	"paragraphs": "少壮悲秋暮，老来爱晚秋。碧云天淡远，卷地气苍遒。菊冒清霜发，人归古道周。鸢飞矜羽翮，雁落下滩洲。南浦风帆急，前村砧杵幽。年光正潇洒，赋罢又登楼。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "夏历丁丑四月一日壬辰归亡妻李氏之骨于青县新卜之阡即墓有感 其一",
	"paragraphs": "为报生前未了缘，故来舆榇入新阡。归宁乞食怜吾阨，守分安贫叹汝贤。话别频遮红袖泪，临歧断送夕阳天。寒家夫妇恩情重，痛煞生离竟死还。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "夏历丁丑四月一日壬辰归亡妻李氏之骨于青县新卜之阡即墓有感 其二",
	"paragraphs": "自汝永归卌六年，而今骸骨即吾迁。缅怀当日盈眸泪，忍见今朝压鬓钿。贫苦相依悲尔我，恩情未满嗟人天。有灵魂魄随吾去，聊具薄棺总歉然。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "茅庵成为长歌一首",
	"paragraphs": "青县北郭外，小小一茅庵。榆柳杂绿槐，望之若烟岚。中有素心人，淡泊能自甘。耕余一杯酒，往往诗兴酣。不作弹铗歌，意味清且湛。世乱竞名利，吾道谁能参。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "姚君岫章题吾茅庵诗成八首依韵答之 其一",
	"paragraphs": "多谢良朋韵语耽，琳琅佳什题茅庵。粗疏迂阔无吾似，品性言行费若探。爱我情真忘我丑，惜君誉过笑君憨。从今再赴吟坛会，执旆前驱亦觉甘。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "姚君岫章题吾茅庵诗成八首依韵答之 其二",
	"paragraphs": "书剑飘零岁月耽，劳劳老况一茅庵。回思万里留鸿印，无忘一时古籍探。绩学违时人共弃，医贫无术我犹憨。而今学圃长林下，其苦如荼苦亦甘。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "逃亡",
	"paragraphs": "弹火从天落，机声震耳鸣。魂惊千里外，命决一时倾。仓猝辞家去，崎岖涉水行。回头一望里，兵马拥青城。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "长夏茅庵吟并柬姚君岫章黄君海畴",
	"paragraphs": "菜畦二亩，老树槎枒。面面围绕，杂以桑麻。有若城然，中无官衙。茅庵一楹，远邻两家。苍颜一老，躬耕烟霞。岂无佳侣，野草闲花。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "重九登玉皇阁故垒",
	"paragraphs": "天空气爽入深秋，骚士登临每写愁。况复龙蛇竞走陆，行看庐舍遍成丘。清霜洒落苍天泪，晚节徒搔白发头。归卧茅庵萧瑟里，一杯浊酒散千忧。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "老友姚君岫章盆梅盛开，孤芳独赏，为诗八首相示，颇触兴怀，勉凑七律一章敬以奉和",
	"paragraphs": "吟坛高筑傍梅花，雅韵偏多处士家。落落疏篱栖野鹤，清清瘦影上窗纱。浓香比艳原非分，冷性孤芳自有涯。读罢新裁寻旧侣，不知何处足烟霞。",
	"id": "b61a6ea4-f9f4-3e44-a29a-6937e15dd989"
}, {
	"author": "刘清漳",
	"title": "茅庵杂吟",
	"paragraphs": "清州背郭树森森，长夏浓荫一望深。时有黄莺鸣上下，茅庵独听一开襟。",
	"id": "b61a6ea4-f9f4-3e44-a29a-6937e15dd989"
}, {
	"author": "裘庆元",
	"title": "题张相臣先生像 其一",
	"paragraphs": "徒柳针茅技轶轮，羡君妙手总回春。得邀贤主垂青眼，世上应无疾苦人。",
	"id": "3ad5a866-3b1c-38f9-a1ac-8bbcc77e9b3e"
}, {
	"author": "裘庆元",
	"title": "题张相臣先生像 其二",
	"paragraphs": "一方真可按千金，抱朴还存济世心。我在南方深自愧，输君德泽遍医林。",
	"id": "3ad5a866-3b1c-38f9-a1ac-8bbcc77e9b3e"
}, {
	"author": "裘庆元",
	"title": "题张相臣先生像 其三",
	"paragraphs": "禁方三十得龙宫，术胜巫彭德誉隆。如此丰神倍景仰，何时把臂话情衷。",
	"id": "3ad5a866-3b1c-38f9-a1ac-8bbcc77e9b3e"
}, {
	"author": "杨秀章",
	"title": "为张相臣《丸散真方汇录》题诗",
	"paragraphs": "丛书编次明如镜，方术条分有智珠。丹比千金施妙用，肱经三折瀹灵枢。搜罗宏富胸中贮，采撷精英肘后无。四十年来深积累，津门高挂市前壶。",
	"id": "5b701eab-e51a-33fc-8c5a-66ea8011bb7b"
}, {
	"author": "李品三",
	"title": "和张相臣咏怀诗二首 其一",
	"paragraphs": "精研医药已多年，奥旨搜求妙又玄。默诵内经遵祖训，闲看灵枢绝韦篇。道宗仲景渊源正，理本叔和法脉传。幸有家驹承衣钵，萱堂供奉亦陶然。",
	"id": "2a1ef7a2-b690-3465-99d3-9db601d3aabc"
}, {
	"author": "李品三",
	"title": "和张相臣咏怀诗二首 其二",
	"paragraphs": "秉烛观书学古狂，消磨岁月目精伤。千载世功绵古训，一生辛苦尽先尝。活人妙手传新术，济世关心肯退藏。诣极高深方耳顺，何须临症细评量。",
	"id": "2a1ef7a2-b690-3465-99d3-9db601d3aabc"
}, {
	"author": "李品三",
	"title": "和张相臣书怀诗",
	"paragraphs": "心作良田世世耕，敢云施济到群生。沉疴著手回春意，旧雨同心寄远情。检药务须求实验，著书岂为钓虚名。小窗闲坐饶诗兴，世虑消除意气平。",
	"id": "2a1ef7a2-b690-3465-99d3-9db601d3aabc"
}, {
	"author": "安鉴培",
	"title": "秋日村居即事",
	"paragraphs": "临溪茅屋住，绿树荫交加。健妇躬舂米，农闲手劈麻。顽童争竹马，稚女学盘鸦。不负秋光好，携儿觅野花。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "中庭夜坐",
	"paragraphs": "秋夜坐中庭，林昏色正暝。风来灯闪焰，露下桂流馨。波影涵星动，琴声待月停。邻童篝火至，蛩语隔帘听。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "秋思",
	"paragraphs": "无端秋思入吾家，懒坐心慵欹枕斜。夜梦不成人又静，月光明上碧窗纱。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "重九",
	"paragraphs": "重阳共报菊花期，何独予家尚萼胎。料汝含英知有意，特将晚节傲霜来。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "甲午春仲在寨门严竹坪表兄处阻雨往晤紫卿姻世丈吟此留赠四首 其一",
	"paragraphs": "遇评平泉水竹庄，满园花拥读书堂。拼将春色来分客，惹得清芬雨袖香。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "甲午春仲在寨门严竹坪表兄处阻雨往晤紫卿姻世丈吟此留赠四首 其二",
	"paragraphs": "小住林泉自在身，知君处处寓经纶。从今报却和羹信，管领百花头上春。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "甲午春仲在寨门严竹坪表兄处阻雨往晤紫卿姻世丈吟此留赠四首 其三",
	"paragraphs": "能诗能画便超群，况复风流属使君。更喜阶前森旺树，阿郎才调古终军。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "甲午春仲在寨门严竹坪表兄处阻雨往晤紫卿姻世丈吟此留赠四首 其四",
	"paragraphs": "宗坊整顿旧家风，知是经纶出处同。待得天章征硕彦，还将事业报姚崇。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "秋郊闲眺",
	"paragraphs": "陂稻离离秀实成，静观野趣足怡情。远山明净秋光淡，近水萦纡夕照清。一路丛花都献笑，连村林鸟乱争鸣。莫猜诗思者番瘦，天付风骚与细评。",
	"id": "429f5b9e-6308-35db-85f9-1a5dad8b259b"
}, {
	"author": "安鉴培",
	"title": "有事至寨门过访严竹坪表兄快谈心曲承留宿书斋拈此遗赠",
	"paragraphs": "清风过处碧秋凉，帘桁迷离映日光。绿展蕉痕侵短槛，青延莲影上匡床。炉焚旧积灰心细，瓶供新分桂子香。为爱亲朋情话乐，夜深犹自共浮觞。",
	"id": "429f5b9e-6308-35db-85f9-1a5dad8b259b"
}, {
	"author": "秦宝瓒",
	"title": "题春山图",
	"paragraphs": "身世苍茫问白鸥，柳阴深处钓渔舟。年来只作浮家想，大好溪山任淹留。",
	"id": "e3c4085d-9204-3ebb-b3d7-f6ba8b87d779"
}, {
	"author": "秦宝瓒",
	"title": "题月宫图三首 其一",
	"paragraphs": "广寒深锁几春秋，难得三郎到此游。寂寞嫦娥开笑靥，只为相见解烦忧。",
	"id": "e3c4085d-9204-3ebb-b3d7-f6ba8b87d779"
}, {
	"author": "秦宝瓒",
	"title": "题月宫图三首 其二",
	"paragraphs": "万丈金绳掷作桥，玉人觌面可怜宵。含情只谱霓裳曲，私送天香云外飘。",
	"id": "e3c4085d-9204-3ebb-b3d7-f6ba8b87d779"
}, {
	"author": "秦宝瓒",
	"title": "题月宫图三首 其三",
	"paragraphs": "吴刚斧冷玉柯斜，月殿仙人空自嗟。夜夜寒光泼银汞，团圆只照别人家。",
	"id": "e3c4085d-9204-3ebb-b3d7-f6ba8b87d779"
}, {
	"author": "秦宝瓒",
	"title": "游鼋头渚",
	"paragraphs": "吾闻具区三万六千顷，七十二峰涵波影。中有一鼋跋浪来，激飞水石沧溟开。鼋身横浸莓苔绿，鼋头触起云涛堆。鼋耶石耶杳莫知，以鼋名山山何辞。我来四月新雨后，山翠欲滴山云痴。摩崖谁凿擘窠字，横云刻断苔藓姿。足纹拆裂风涛吼，嶙峋石骨蟠蛟螭。截作园林山景石，米颠袍笏争求迟。山泉一勺可汲饮，未携茶具空踌躇。他年鼋头结茆屋，野梅遍植山之麓。花开如雪翠禽飞，花下酥倒花下宿。",
	"id": "e3c4085d-9204-3ebb-b3d7-f6ba8b87d779"
}, {
	"author": "范廷铨",
	"title": "白云洞",
	"paragraphs": "白云洞口少游人，老树荒庵祀洞宾。一瓣心香莲座拜，灵签私自问终身。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "舟过湖滨项王庙口占",
	"paragraphs": "具区万顷渺烟波，霸业消沉唤奈何。骓逝尚留吴祠庙，狼贪终失楚山河。堤边柳色虞兮舞，门下松声垓下歌。子弟虽亡犹血食，江东父老故情多。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "戊辰仲春杨翰西先生邀同人游鼋头渚并赴广福寺听讲无量寿经",
	"paragraphs": "鹫岭梵宫接杳冥，陶朱高阁子云亭。滨湖绀宇琉璃界，绕寺青山翡翠屏。净土不遭沧海劫，禅堂演讲度人经。有谁能解生公法，让与鱼龙出水听。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "己巳仲春杨翰西先生邀请鼋头渚看桃花并游青祁蠡园各赋七律一首",
	"paragraphs": "海上蓬莱绝境尘，平泉花木倍精神。琉璃世界疑仙岛，金碧楼台款主人。遍野桑麻寒食节，满山桃李艳阳春。辋川别墅君家物，愿结茅庵作比邻。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "己巳春日偕京口徐师竹先生游梅园鼋头渚各赋七律一首",
	"paragraphs": "万顷平湖一镜开，辋川别墅小蓬莱。新亭风景支筇赏，画舫烟波载酒来。佛寺庄严映花木，仙山飘渺见楼台。明年梅柳春光早，预约刘樊共举杯。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "戊辰新秋偕侯丈伯文、张君子惠等十人游青祁蠡园得诗二首 其一",
	"paragraphs": "近水遥山画不如，王家别墅辋川居。瓜壶场圃宜调鹤，菱芡池塘待养鱼。桑柘连村杨子苑，柳桃夹岸郑公渠。年年约我看花节，深感虞翻尺素书。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "戊辰新秋偕侯丈伯文、张君子惠等十人游青祁蠡园得诗二首 其二",
	"paragraphs": "金谷园林绿野堂，蠡湖四面地中央。看山楼阁蒹葭绕，近水亭台菡萏香。我辈俊游青雀舫，人家团聚白鸥乡。他时赏桂延秋月，欲借枫台斗酒觞。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "辛酉夏日偕同人重游鼋头渚",
	"paragraphs": "雨后湖光众绿生，扁舟容与布帆轻。峰登鳌背山争出，浪击鼋头水有声。槐柳池塘人话旧，瓜壶场圃鸟催耕。明年倘集兰亭褉，愿借名园斗酒兵。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "秋日游青山寺午餐",
	"paragraphs": "古寺深山暑气清，禅房花木道心生。解除烦恼伊蒲馔，唤醒痴迷梵呗声。鹿苑谈经难度劫，龙华高会未销兵。愿施我佛慈悲法，常护梁溪百里城。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "癸亥九秋，蒋遇春先生约同人游青山寺，素餐后又驱车游荣氏植物园四首 其一",
	"paragraphs": "清秋挈伴扣禅关，古寺奇峰四面环。饱啖僧厨香积后，小亭闲坐看秋山。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "癸亥九秋，蒋遇春先生约同人游青山寺，素餐后又驱车游荣氏植物园四首 其二",
	"paragraphs": "茗椀清谈试竹炉，香山耋老竹林徒。惜无摩诘丹青笔，来画西园雅集图。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "癸亥九秋，蒋遇春先生约同人游青山寺，素餐后又驱车游荣氏植物园四首 其三",
	"paragraphs": "自怜家住湖山窟，多半名山不记名。霜稻千畦松万壑，钿车如在画中行。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "癸亥九秋，蒋遇春先生约同人游青山寺，素餐后又驱车游荣氏植物园四首 其四",
	"paragraphs": "东山别墅五湖滨，看菊何须问主人。老圃黄花香晚节，培成桃李满园春。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "秋夜自荣巷归家二首 其一",
	"paragraphs": "宿雨初收暑气澄，钿车如驶走香塍。天垂旷野云如墨，远树孤村见夜灯。",
	"id": "5ae383c2-0f99-378f-b4d2-794cc6be3e9e"
}, {
	"author": "范廷铨",
	"title": "秋夜自荣巷归家二首 其二",
	"paragraphs": "桑麻遍野水云乡，时见村人夜纳凉。星斗无光虫唧唧，流萤如雨稻花香。",
	"id": "5ae383c2-0f99-378f-b4d2-794cc6be3e9e"
}, {
	"author": "凌学攽",
	"title": "惠山泥美人二首 其一",
	"paragraphs": "一样娥眉夕照妍，桃花含雨柳含烟。青山有意恋黄土，莫误婵娟许聘钱。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "惠山泥美人二首 其二",
	"paragraphs": "一粒胡麻疗世愁，三星在户付稠缪。凝妆拥髻春风笑，夫婿应教觅粉侯。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首 其一",
	"paragraphs": "数里湖渲五里湾，江南水好不离山。君抛官与青山近，独伴吟朋共往还。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首 其二",
	"paragraphs": "独山裹碧水云中，隔映疏峰峰几重。橹响遥分沙觜没，风帆斜影转空濛。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首 其三",
	"paragraphs": "一苇波航万顷如，数年游迹偶生疏。重寻石刻鼋头渚，指识无人问老渔。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首 其四",
	"paragraphs": "雄文生小颂怀西，松下敲扉访旧蹊。更有耽吟农叟侣，峰前鹿顶断云栖。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首 其五",
	"paragraphs": "天吴界越暮云封，少伯高怀不可踪。落尽莲波西子去，眼眉斜掩碧芙蓉。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首 其六",
	"paragraphs": "寻鸥觅鹭转溪塘，风落蘋花饶水乡。过午开瓴秋藕熟，沿流生煮嫩菱香。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首 其七",
	"paragraphs": "别后离怀积岁深，吟篇携共酒分斟。看诗论到深尝处，甘苦君先得我心。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "晚出管社山庄",
	"paragraphs": "凫起将风夕，山居得石天。断峰云气合，独岸水波连。白树迷渔火，青蒲团野烟。前滩闲鹭立，掀浪出秋船。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "秋泛梁溪经仙女墩，出大小渲，鱼陂菱塘数里不绝，皆种竹耕渔，自成村落，想昔时水乡景物同此闲适",
	"paragraphs": "水南水北隔溪坳，数里陂塘接柳条。鱼孕化苗青荇蒂，鸥边刺角紫菱腰。秋风税蟹初编簖，夕课鱼鹰互放桡。野径乡篱半村郭，男耕女种好相招。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "中秋望后一日，侯伯文、冯君辉及余弟企周偕登南横山雪浪庵蒋子阁，宿于独露堂畔，晨兴返舟石塘，怅望还云，为赋二律 其一",
	"paragraphs": "小舟携伴泊斜曛，觅径无踪犬吠纷。几步村桥横野岸，一团晚翠引吾群。夕阳满阁看秋涨，夜月何人好古勤。偶往山中偿宿愿，枫脂茶雨涤尘氛。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "中秋望后一日，侯伯文、冯君辉及余弟企周偕登南横山雪浪庵蒋子阁，宿于独露堂畔，晨兴返舟石塘，怅望还云，为赋二律 其二",
	"paragraphs": "偶爱禅家味不荤，人归僧去晓钟闻。沿溪紫蟹当前买，出水青菱取次分。怕佛笑人无酒量，吟朋迟我懒于云。于君甘饮前宵渴，洗涤诗肠锦绣文。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "乙卯六月十八日晨起雨晴暑退，陪许丈静山及仲蔚陶端翼、侯伯文泛水居、杨园，过大渲而还二首 其一",
	"paragraphs": "晓开初旭断溪虹，枉渚澄潭处处通。菱叶凉生前夜雨，藕花香逗早时风。偶从答问皆师友，随野疏闲有叟童。小集高楼人五六，咏归可待夕阳红。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "乙卯六月十八日晨起雨晴暑退，陪许丈静山及仲蔚陶端翼、侯伯文泛水居、杨园，过大渲而还二首 其二",
	"paragraphs": "水色山光晕碧丛，便逢胜处快推篷。荷陂废后通鱼桁，松径行时放鹤笼。军嶂眠云僧寺外，浦帆飞月钓船中。漫言归去来何晚，头白仙凫出世翁。",
	"id": "82471659-9ac6-3e62-8cec-46c8b1d93b09"
}, {
	"author": "凌学攽",
	"title": "壶中天 万顷堂",
	"paragraphs": "踏青随处，趁芳草香轮。耸身飞步。一步桑畦斜岭脚，梯接松坪杉圃。希隐杨园，寻春管社，但问渔樵侣。岑楼凌阁，几人猿鸟同住。袖携词稿狂吟，层波岸尾，花竹掩亭午。坐啸群峰横翠里，暂傲作湖山主。向背吟情，去来帆影，水柳依依舞。可能忘倦，群觅醉，徐巷去。",
	"id": "82471659-9ac6-3e62-8cec-46c8b1d93b09"
}, {
	"author": "秦敦世",
	"title": "西湖寓楼听雨",
	"paragraphs": "青绿翻成水墨图，眼前烟景数西湖。湖楼日日风和雨，坐对孤山兴不孤。",
	"id": "1bca3d1e-05bf-3664-afac-a82c57b85a18"
}, {
	"author": "秦敦世",
	"title": "清明前三日登鼋头渚霞绮亭赋柬横云主人",
	"paragraphs": "千金难买太湖石，难买断崖此千尺。下临三万六千顷，七十二峰如赴敌。老鼋突出当其前，战退群龙山骨裂。坦然相示以肺肝，刻画丹青字不蚀。天下强者称沃焦，海水啮之孔千百。此山乃与沃焦同，怪石嶙峋殆无匹。昨夜西风卷怒涛，个个鱼儿上峭壁。时有惊鸿照壁来，绿苔狼藉燕支色。翼然一亭面湖立，断霞散落鱼尾赤。与波上下尽鸥鸟，鸥为主而我为客。无异在我几席上，物我俱忘各自适。浩荡能为万里游，洁身犹有五湖宅。深山大泽龙蛇多，乞盟鸥鸟亦良得。似此汪洋千顷波，恨无句践为之式。澄清天下竟何如，忍诵怀沙独太息。高歌落纸风雨快，投之中流当白璧。请执牛耳主吾盟，濡笔以待摩崖刻。",
	"id": "1bca3d1e-05bf-3664-afac-a82c57b85a18"
}, {
	"author": "杨味云",
	"title": "立秋日熙民蛰云邀莹园赏荷泛舟遇雨",
	"paragraphs": "银塘瑟瑟秋，凉意满汀洲。松翠沾吟笠，荷香入钓舟。烟中一叶远，雨后万花幽。谁识风尘外，萧然几鹭鸥。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "过龙泉寺",
	"paragraphs": "荒庵客到稀，终日掩禅扉。松下供僧饭，台花上佛衣。水清鱼入定，山静鸟忘机。也似天台路，悬崖瀑布飞。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "吊顾益寿殇冢",
	"paragraphs": "不负前生约，昙花了夙因。铸金多作泪，埋玉又成尘。白发填词客，红牙按曲人。空山来守酒，凭吊共沾巾。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "秋草四首 其一",
	"paragraphs": "悔从南浦种愁根，荒径萧萧自掩门。青鬓凋残名士感，红心悽黯美人魂。寒螀吊月声都咽，瘦蝶栖香梦不温。依旧画桥西畔路，冷烟疏雨写秋痕。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "秋草四首 其二",
	"paragraphs": "要路边城一夜霜，寒芜漠漠塞云黄。胭脂夺去山无色，苜蓿移来土尚香。猎骑撤围骄雉兔，穹庐笼野散牛羊。玉关一路伤心碧，谁向龙沙吊战场。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "秋草四首 其三",
	"paragraphs": "王孙何事滞天涯，欲问归期期总差。拔去葹心总不死，化为萍梗已无家。北征流涕金城柳，南部销魂玉树花。回首汉宫秋色冷，凄凉青冢吊琵琶。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "秋草四首 其四",
	"paragraphs": "霜风吹到寸心枯，一碧如烟淡欲无。逋客北山羞薜荔，骚人南国怨蘼芜。荒陵冷落虾蟆鼓，旧院飘零蛱蝶图。昔日繁华都阅尽，青袍颜色也模糊。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "送友人出关",
	"paragraphs": "西风吹叶下亭皋，为尔尊前脱宝刀。江海飘萧双绿发，关山牢落一青袍。向人莫便倾肝胆，处世终须爱羽毛。虚负黄金台上意，怜君歧路尚劳劳。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "枕上不眠偶成",
	"paragraphs": "睡方难觅五龙甘，筋力衰颓百不堪。独夜心情同警雁，残春意绪似眠蚕。严城晓角边声起，孤馆寒衾病骨谙。偏是疏钟斜月里，更无归梦到江南。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "鼋头渚谒光禄公祠",
	"paragraphs": "祠宇峥嵘映碧流，开轩正对五湖秋。中兴事去余青史，下拜人来已白头。万顷烟波凌浩渺，四时风月占清幽。供花扫叶吾无分，又挂云帆赋远游。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "丙子上巳莹园修禊分得天字",
	"paragraphs": "感旧况当衰白后，伤春更在落红先。听鹂亭馆行吟惯，记种桃花已十年。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "湖亭夜坐",
	"paragraphs": "溪上绿阴暗，夕景掩村墟。回瞻翠微里，佛火明僧庐。岫衔初月澹，潭印春星疏。孤亭依碧湖，烟水涵清虚。稍觉夜气凉，花露沾我裾。远闻鸣榔响，小艇犹叉鱼。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "晓起看湖上诸山",
	"paragraphs": "云散湖天凉，波纹净如谷。春山试晓妆，倚镜照蛾绿。扫花人未起，林外鸟相逐。已见渔舟行，空濛烟水曲。春情既鬯怿，晨气更暄淑。遥想城市中，红尘梦方熟。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "短歌",
	"paragraphs": "十二万年弹指耳，后人方生昔人死。生者浩浩红尘中，死者冥冥黄壤里。女娲抟土散为人，运埴制胚忙不已。又况轩皇造甲兵，仓圣制文字。凿开混沌窍，抉破鸿蒙秘。纷纷智力相攻取，忧患都从堕地始。兔走乌飞顷刻间，龙争虎斗寻常事。到头但见冢累累，白杨萧瑟悲风起。我愿叩鸿钧，从此停炉鞴。令人不死复不生，万古乾坤任游戏。无寿亦无夭，无愚亦无智。百岁恒如少壮人，四时多是阳和气。不知水火与刀兵，熙熙常在华胥世。",
	"id": "799ec71f-edc0-3c16-934a-5010615eea22"
}, {
	"author": "杨味云",
	"title": "渡江云 咏桂",
	"paragraphs": "谁将金粟影，装成七宝，璧月写婵娟。万花攒琐碎，散雪团云，缀就蕊珠圆。馚馧五夜，向定中、悟彻犀禅。还记取、尽阑西畔，一树锁秋烟。堪怜。蟾寒影瘦。蠹老香残。问婆娑谁剪，料上界、清虚紫府，也种桑田。吴刚玉斧浑抛却，是甚时，谪下瑶天。谈旧事，露华冷到铜仙。",
	"id": "799ec71f-edc0-3c16-934a-5010615eea22"
}, {
	"author": "吴廷铨",
	"title": "阖闾江垂钓",
	"paragraphs": "把钓江干感慨生，阖闾古迹剩荒城。夫椒远树寒烟色，槜李沉戈怒浪声。白石山前归倦鸟，碧桃坞里长新荆。古今代谢休闲管，换酒烹鲜卧月明。",
	"id": "38f4e9d1-ea78-323f-86d9-cd2236a3988b"
}, {
	"author": "吴廷铨",
	"title": "仆射庙",
	"paragraphs": "汉代纯臣史册彰，胥山仆射两名扬。马封兽石埋千古，鸡卜豚蹄荐一方。屋故藤萝绿画壁，德高墓庙不沧桑。乐神剧罢人归后，雀噪鸦栖半夕阳。",
	"id": "38f4e9d1-ea78-323f-86d9-cd2236a3988b"
}, {
	"author": "吴廷铨",
	"title": "石台远眺",
	"paragraphs": "极目最高处，烟云四野低。千村丛树矮，双塔尺竿齐。山色三吴秀，湖光百越迷。纵观平壤地，短陌少长堤。",
	"id": "38f4e9d1-ea78-323f-86d9-cd2236a3988b"
}, {
	"author": "吴廷铨",
	"title": "夏墓云峰",
	"paragraphs": "绝岭登临望，云露足底生。人如天上坐，船在镜中行。雁阵参差影，渔歌隐约声。五湖斜照里，雾气远山横。",
	"id": "38f4e9d1-ea78-323f-86d9-cd2236a3988b"
}, {
	"author": "吴廷铨",
	"title": "章洞危崖",
	"paragraphs": "章山已仙去，留此仙踪洞。户外映波光，隙中灵乳湩。苔藓罩薜萝，花影斜阳送。个中绝尘嚣，闲坐百虑空。可静即超凡，何心跨丹凤。",
	"id": "38f4e9d1-ea78-323f-86d9-cd2236a3988b"
}, {
	"author": "孙揆均",
	"title": "稚晖先生偕张议长溥泉招游马山赋寄冯山人四首并上南湖 其一",
	"paragraphs": "鼓棹三山去，风篷六扇斜。何年留马迹，荒岛有人家。古庙下黄叶，寥天余绮霞。村儿惊客至，团坐语声哗。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "稚晖先生偕张议长溥泉招游马山赋寄冯山人四首并上南湖 其二",
	"paragraphs": "欢然一夕话，不速客人来。明月穿林入，好山当户开。芋头供晚食，灶脚发新醅。喜听谈瀛海，吴公本善诙。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "稚晖先生偕张议长溥泉招游马山赋寄冯山人四首并上南湖 其三",
	"paragraphs": "周围百十里，屈曲廿三湾。宾有如归乐，门皆不夜关。霜钟神骏寺，渔火洞庭山。记取杨梅熟，清游约再攀。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "稚晖先生偕张议长溥泉招游马山赋寄冯山人四首并上南湖 其四",
	"paragraphs": "陈迹留吴越，耋儒仰许冯。三橿余古屋，旧德是溪翁。苦竹寻归径，晨帆乘好风。白鸥飞面过，似笑客匆匆。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "题胡瘖公贯华阁图三首 其一",
	"paragraphs": "孟公此扇真奇绝，流转人间二百年。杨子新修贯华阁，因缘翰墨总关天。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "题胡瘖公贯华阁图三首 其二",
	"paragraphs": "狂醉桑榆忆唱酬，额书遗像两无留。失之彼者得之此，生死交情有扇头。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "题胡瘖公贯华阁图三首 其三",
	"paragraphs": "海内知名道子吴，城南晚起画师胡。两家各出擅场手，此是嘉陵第二图。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "南湖先生邮示题岱老《觚庐画萃》二首，病暑枯坐，勉成一首奉答，即写之岱老画尾。侧身天地，感不尽于予怀也",
	"paragraphs": "犹是难忘作寒食，西城座上几人存？黔驴灞岸新诗影，白凤潍州残梦痕。尺幅烟云方过眼，两家剑履已埋魂。披图怅触无穷感，点染苍黄细细论。",
	"id": "72c5c9b7-45f0-3021-a686-111d42ec3ee5"
}, {
	"author": "孙揆均",
	"title": "浦口戌楼有忆",
	"paragraphs": "哀乐中年兀自伤，亦知事业转荒唐。天涯芳草又春色，江上青山老夕阳。落叶萧萧登北固，采菱泛泛下南塘。疏星帘幞初凉夜，何处销魂不断肠。",
	"id": "72c5c9b7-45f0-3021-a686-111d42ec3ee5"
}, {
	"author": "侯学愈",
	"title": "皖江王铁炉、王务农、王莲禅、王文谷诸先生慕吾邑山水挈伴来游。李仲臣、程绪卿、孟栽庵诸君呼舟载酒，与普禅师谭玄，余亦叨陪末座，率成一律",
	"paragraphs": "鼋渚浪花中，清游兴味同。四周烟嶂碧，一抹夕阳红。醉酒招渔父，谭禅访远公。武林风景好，得句寄邮筒。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "春日独游净慧寺",
	"paragraphs": "纵目随春色，闲行到上方。竹光朝日淡，花气午风香。野鸽巢金殿，禅僧憩石床。从来好闲旷，此地太湖旁。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "漆塘纪游四首 其一 湖亭晚眺",
	"paragraphs": "烟树郁苍苍，孤亭易夕阳。荡胸秋水阔，极目暮云凉。黛色连军嶂，涛声撼石塘。此中容久坐，若为涤诗肠。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "漆塘纪游四首 其二 石塘秋泛",
	"paragraphs": "风物遏残秋，波平野艇浮。两三人恰受，千万壑争流。渺渺蒹葭远，萧萧芦荻秋。自来还自去，能不愧闲鸥。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "漆塘纪游四首 其三 枫台玩月",
	"paragraphs": "一槛势凌空，窗开月正中。宵深闻犬吠，露重咽号虫。皓魄鉴人影，清谈迟鬼雄。归途吟兴逸，觅句对寒枫。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "漆塘纪游四首 其四 雪浪烹茶",
	"paragraphs": "鼓勇蹑层颠，拈花古佛前。上人今不作，杰阁故依然。雪浪半空叠，茶烟几缕圆。何当谢尘网，来此学逃禅。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "游觉楼题壁",
	"paragraphs": "到此绝人境，兼忘陟险劳。树藏山寺古，云拥石楼高。煮茗试泉味，听松起暮涛。兹游良可悦，题壁一挥毫。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "开原道中同张子惠",
	"paragraphs": "桑柘昼阴阴，啼鴂送好音。绿云遮古渡，红雨下疏林。料峭春寒重，溟濛野雾沉。同车归去晚，得句促联吟。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "青祁村访虞君循真游蠡园登梅阜看梅别后却寄",
	"paragraphs": "不见虞丘子，重来感旧知。蠡园陪雅集，梅阜折新枝。醉德非关酒，离情辄入诗。看花坚订约，践诺敢言迟。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "大池地颇幽僻，一泓活水，两岸桃花，绝似武陵胜景。禁烟节陪同名山来游，极承嘉赏，赋此索和",
	"paragraphs": "大池池水碧粼粼，夹岸桃花此问津。春好最宜寒食节，地幽合住武陵人。纵无泉石堪栖隐，尽有烟波足钓沦。摩诘辋川元亮宅，相期偕作避秦民。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "偕名山游梅园，主人德生先生留饮同宿太湖饭店",
	"paragraphs": "湔裙令节落梅天，逝水流光总可怜。未惜驱车行道远，恰逢投辖主人贤。烟霞深处开樽坐，香雪丛中对榻眠。一幅蒲帆侵晓发，哀鸿残喘待君延。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "梅园探菊同严肖兰花间小饮二首 其一",
	"paragraphs": "山楼屈曲幂层阴，璀璨繁英耐细寻。乌桕林边霜乍染，败荷叶上雨初沈。菁华谁撷家丞实，淡泊能知隐士心。愿葆幽贞同晚节，暂时相对涤尘襟。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "梅园探菊同严肖兰花间小饮二首 其二",
	"paragraphs": "三径翛然足自娱，一畦秋色正清腴。霜枝露叶花高下，瘦蝶寒螀梦有无。篱落日斜还抱瓮，池亭月上屡倾壶。此间便是柴桑里，桐帽棕鞋称老夫。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "六月十日许丈静山珏、钱史才麟书、凌伯升学攽，华紫垂衮、许颂纬同蔺、家星若炳为漆湖之游，登万顷堂、鼋头渚，即事成句，索诸同人和二首 其一",
	"paragraphs": "相约具区作胜游，无边景物足销愁。远山近水都宜画，细雨斜风又酿秋。空羡高踪浮一舸，尚余壮志击中流。不须惆怅兴亡事，且尽清欢互唱酬。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "六月十日许丈静山珏、钱史才麟书、凌伯升学攽，华紫垂衮、许颂纬同蔺、家星若炳为漆湖之游，登万顷堂、鼋头渚，即事成句，索诸同人和二首 其二",
	"paragraphs": "名山马迹气如虹，渚号鼋头水拍空。百叶风帆飞鸟外，一门锁钥浪花中。摩崖政绩犹堪记，刻烛诗情漫许同。归去大渲湖口泊，披襟快领大王雄。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "八月朔日丁祭先师，同人各具清香素烛恭诣文庙行礼，见蛛丝满牖，蔓草盈庭，旧日宫墙几成墟泽，怅触予怀，怆然有作",
	"paragraphs": "数仞宫墙蔓草中，忍看铜狄泣秋风。崇阶想象衣冠集，古殿荒凉俎豆空。不尽余香烟袅碧，无多残腊影摇红。那堪回忆承平事，分胙欢携此日同。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "漆湖秋泛",
	"paragraphs": "画趣诗情触处新，兰桡随意荡湖滨。云如空际孤飞鹤，秋是中年绝艳人。碧水气清同淡冶，青山骨瘦自精神。我来遍觉增惆怅，红煞霜枫不当春。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "莫愁湖胜棋楼二首 其一",
	"paragraphs": "楼上围棋轶事传，湖边当日住婵娟。君王纵使赢全局，已让卢家一着先。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "莫愁湖胜棋楼二首 其二",
	"paragraphs": "爱他水底蔚蓝天，雨后凉生水阁前。万斛珠沉新月上，荷风吹活一湖烟。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "三月十二日凌大伯升买舟约游南横山雪浪庵，时当谷雨，牡丹盛放，中有小桃红一种色尤艳冶，欣赏无已，纪之以诗，嘱伯升和四首 其一",
	"paragraphs": "借花心事养花天，知此春光总可怜。愿祝小桃红永好，一枝相对足缠绵。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "三月十二日凌大伯升买舟约游南横山雪浪庵，时当谷雨，牡丹盛放，中有小桃红一种色尤艳冶，欣赏无已，纪之以诗，嘱伯升和四首 其二",
	"paragraphs": "沉香亭畔乍妆成，笑向东风越有情。乞取返魂丹少许，霓裳妃子证前身。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "三月十二日凌大伯升买舟约游南横山雪浪庵，时当谷雨，牡丹盛放，中有小桃红一种色尤艳冶，欣赏无已，纪之以诗，嘱伯升和四首 其三",
	"paragraphs": "万紫千红莫漫夸，不因富贵逞繁华。僧房驻得春常在，又放倾城一种花。",
	"id": "73d92532-786f-33e8-b50f-b2e346f15494"
}, {
	"author": "侯学愈",
	"title": "三月十二日凌大伯升买舟约游南横山雪浪庵，时当谷雨，牡丹盛放，中有小桃红一种色尤艳冶，欣赏无已，纪之以诗，嘱伯升和四首 其四",
	"paragraphs": "胭脂染透倍精神，携酒争看烂漫春。妒煞碧桃好颜色，落红满地悄无人。",
	"id": "73d92532-786f-33e8-b50f-b2e346f15494"
}, {
	"author": "奚铮",
	"title": "安阳十景 其一 清水洞",
	"paragraphs": "清水半山别洞天，太湖浩淼入云天。崎岖顶上三茅寺，九曲门前挂一鞭。",
	"id": "1a4d1b35-b519-3e1f-8cc4-ed15ece4c8d4"
}, {
	"author": "奚铮",
	"title": "安阳十景 其二 翠微寺",
	"paragraphs": "杨柳依依隐翠微，广圆十亩背山矶。晚钟深寺朝墩上，犹忆中书旧衲衣。",
	"id": "1a4d1b35-b519-3e1f-8cc4-ed15ece4c8d4"
}, {
	"author": "奚铮",
	"title": "安阳十景 其三 龙王庙",
	"paragraphs": "南渡侯封霖雨滋，鱼龙争竞聚湫池。泉深八角从无竭，老虎冈前老树枝。",
	"id": "1a4d1b35-b519-3e1f-8cc4-ed15ece4c8d4"
}, {
	"author": "奚铮",
	"title": "安阳十景 其四 半山堂",
	"paragraphs": "斗室堂堂号半山，李桃万树紫云湾。怡园相对池鱼跃，禽鸟飞鸣乐往还。",
	"id": "1a4d1b35-b519-3e1f-8cc4-ed15ece4c8d4"
}, {
	"author": "奚铮",
	"title": "安阳十景 其五 葫芦城",
	"paragraphs": "浅草平崖集暮乌，一丘古冢号葫芦。荒城湮没无人迹，长使安阳座椅孤。",
	"id": "1a4d1b35-b519-3e1f-8cc4-ed15ece4c8d4"
}, {
	"author": "奚铮",
	"title": "安阳十景 其六 文笔峰",
	"paragraphs": "一枝椽笔矗嶙峋，古秀千年状逼真。造物忌才峰破顶，透天仍屹有文人。",
	"id": "1a4d1b35-b519-3e1f-8cc4-ed15ece4c8d4"
}, {
	"author": "侯鸿鉴",
	"title": "安阳山诗六首 其一 安阳山怀古",
	"paragraphs": "闻道当年有周赟，分茅此地故封侯。我来今日访遗迹，风雨荒山云满楼。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "安阳山诗六首 其二 朝阳洞凿石",
	"paragraphs": "借问洞天三十六，神工开辟是何年。朝阳此日探遗迹，片石摩挲紫色鲜。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "安阳山诗六首 其三 清水洞烹茶",
	"paragraphs": "泉源横溢深三尺，佛座中央水四围。安得贪夫来饮此，涤肠换骨识玄机。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "安阳山诗六首 其四 翠微寺僧语",
	"paragraphs": "烟雨迷蒙下翠微，来寻古寺问玄机。老僧聋语客相笑，风卷松声雨湿衣。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "安阳山诗六首 其五 紫砂泉题名",
	"paragraphs": "一泓澄碧无人汲，埋没荒榛水独清。俯拾凝灰好颜色，紫砂两字好题名。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "安阳山诗六首 其六 蝙蝠洞访柏",
	"paragraphs": "柏木迅雷遭劫灰，社神庙貌老秋容。洞天妙偈源头语，名实相符左右逢。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "梅园写景四首 其一",
	"paragraphs": "广筑园林凿砚泉，好留游客写吟篇。空山寂寂无猿鹤，万树梅花伴我眠。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "梅园写景四首 其二",
	"paragraphs": "春来春去渺如烟，梅子成阴风雨绵。莫道池轩无点缀，白莲低首拜红莲。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "梅园写景四首 其三",
	"paragraphs": "秋风生怕孤山冷，夜雨何妨栗里寒。也学当年陶靖节，黄花载酒笑相看。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "梅园写景四首 其四",
	"paragraphs": "小亭半角树婆娑，香韵初胎雪满柯。如入深山寻邓尉，吟情画意两相摩。",
	"id": "be685985-4461-392e-ad61-a8fb4b58f92e"
}, {
	"author": "孙肇圻",
	"title": "重九饮春江第一楼",
	"paragraphs": "倚楼人共白云高，境自宽闲兴自豪。斜照半林蒸橘柚，清尊四座醉蒲陶。舟轻帆饱知风劲，岸阔沙平有浪淘。佳节无端添客思，江湖满地首频搔。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "重九后二日游南汤山浴于陶庐之温泉赋此记游",
	"paragraphs": "景物萧疏境自凉，在山泉具热心肠。分余汤沐疑无地，修到温柔别有乡。天际白云含雪意，林边黄叶媚秋光。轻车历尽崎岖路，扶醉归来乘夕阳。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "春日抒怀",
	"paragraphs": "小隐淞滨避俗喧，曾经沧海早还辕。客稀懒扫陶潜径，地僻欣留庾信园。惯见输赢淆黑白，未闻疾苦问黎元。焚琴煮鹤寻常事，伏枥年年不算冤。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "冒雨游梅园归途感赋",
	"paragraphs": "为爱名园景物新，芳郊车辙走辚辚。可堪覆雨翻云日，犹见登山临水人。城郭有时逃历劫，莺花无意媚残春。万方一概吾安适，何处桃源好避秦。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "友人约游梅园归途感赋",
	"paragraphs": "东山乍植小梅新，置酒相邀有故人。月下未妨三弄笛，风前犹勒十分春。自拼沉醉酬佳日，安得名园寄此身。更喜研泉凿堂下，一泓何处着闲尘。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "戊午清明二日游荣氏梅园观桃花漫赋二律 其一",
	"paragraphs": "十里轻车载酒行，阳春烟景近清明。斟来竹叶浑忘醉，开到桃花别有情。似遣风光酬令节，若论颜色合倾城。此间兼擅湖山胜，何用缘溪觅落英。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "戊午清明二日游荣氏梅园观桃花漫赋二律 其二",
	"paragraphs": "梨白杏红取次看，山中岁月本来宽。一年好景君须记，四度名园春未阑。醉后吟怀多旖旎，岁初花倍觉寒酸。人间茵溷浑闲事，系住金铃肯许残。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其一 风廊消夏",
	"paragraphs": "丝丝垂柳翠烟抱，一曲芳塘半种荷。消夏有湾成往事，何如此处晚凉多。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其二 晴峦香雪",
	"paragraphs": "寻春结伴到山隈，瞥见梅花万树开。不是长房工缩地，如何邓尉忽飞来。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其三 山庄春晓",
	"paragraphs": "胜景天然画不如，幽人端合此中居。春风迎客花如笑，万顷湖光一望余。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其四 松径横云",
	"paragraphs": "买山有约不能闲，家傍清溪且闭关。三径未荒人寂寂，林深时见白云还。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其五 断岸涛声",
	"paragraphs": "水涨清溪一棹通，平山松影落晴空。无端万斛涛声起，疑是沧江八月中。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其六 盘涧流泉",
	"paragraphs": "一道飞泉出碧山，何当策杖听潺湲。是谁指与丹青妙，曾看匡庐瀑布还。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其七 枫林夕照",
	"paragraphs": "知是春花是夕阳，个中光景费猜祥。轻车倘载寻诗客，应有清词满锦囊。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "题梅园八景 其八 小院秋灯",
	"paragraphs": "湖光山色晚来澄，院外新凉院里灯。词客不须感摇落，秋声有赋读庐陵。",
	"id": "a868e299-3556-3926-9e85-0562699d7010"
}, {
	"author": "孙肇圻",
	"title": "蝶恋花 秋日游惠麓",
	"paragraphs": "郭外青山云外绕，黄栗青菱，风味秋来好。一抹斜阳明木杪，轻车五里香塍道。满院桐阴人悄悄，疏柳残荷，凉意生芳沼。花自无言香自袅，枝头桂子知多少。",
	"id": "a868e299-3556-3926-9e85-0562699d7010"
}, {
	"author": "胡介昌",
	"title": "游鼋头渚二首 其一",
	"paragraphs": "渚号鼋头名不虚，我来正遇嫩晴初。波光划日千层碎，岚翠含烟一带疏。绉石漫疑神女练，横云重认古人书。布帆出没浑无际，饱看何年筑室居。",
	"id": "2009f7ca-6e41-3244-bf02-6469b10cc59c"
}, {
	"author": "胡介昌",
	"title": "游鼋头渚二首 其二",
	"paragraphs": "天留胜境供狂生，满眼湖山不记名。七二峰从云外立，两三船向浪中行。具区浩渺包吴越，变态离奇弄雨晴。最喜一鼋浮未去，夜深时听打渔声。",
	"id": "2009f7ca-6e41-3244-bf02-6469b10cc59c"
}, {
	"author": "胡介昌",
	"title": "壬戌冬至前三日独游梅园",
	"paragraphs": "小小罗浮迥不同，随形点缀夺天工。孤山迎面林和靖，万树化身陆放翁。疏影乍横残雪里，生机早透夕阳中。游人未识冲寒意，我道春光意已通。",
	"id": "2009f7ca-6e41-3244-bf02-6469b10cc59c"
}, {
	"author": "孙伯亮",
	"title": "赠瘦庐兄",
	"paragraphs": "年来积习总难除，闲爱青山闷爱书；倘遇相知沥肝胆，两三壶酒意何如。",
	"id": "246ef78a-90cf-318f-9930-352002d25058"
}, {
	"author": "孙伯亮",
	"title": "除夕",
	"paragraphs": "爆竹千街响彻天，高楼灯烛照无眠。寒家酒断寻常例，一幅梅花醉过年。",
	"id": "246ef78a-90cf-318f-9930-352002d25058"
}, {
	"author": "孙伯亮",
	"title": "题香草居",
	"paragraphs": "十载前过香草居，展图今日意何如。园亭无恙鹤应健，词赋分投名不虚。作客休论沧海事，遣愁时发故人书。何情返棹卜来岁，开径延宾可似初。",
	"id": "246ef78a-90cf-318f-9930-352002d25058"
}, {
	"author": "孙伯亮",
	"title": "游鼋头渚遇雨喜即放晴",
	"paragraphs": "朅来对酒转生愁，闲向五湖觅钓舟。红叶不因秋思老，残荷犹为雨声留。浪高风拥三山没，云散天开一塔浮。欲访高公濯足处，夕阳残照满鼋头。",
	"id": "246ef78a-90cf-318f-9930-352002d25058"
}, {
	"author": "陈光汉",
	"title": "游蠡园登景宣楼",
	"paragraphs": "乘兴登临别有情，倚栏风物更澄清。云开落木千山远，日射晴湖一道明。细数征帆知客过，闲看飞鸟觉身轻。无边烟水堪终老，何必区区世上名。",
	"id": "355ef0d9-e785-372b-a6bc-7d512229b5cc"
}, {
	"author": "陈光汉",
	"title": "赠秀水高盘根兼以明志",
	"paragraphs": "与君相望东南浙，文字缘同骨肉间。乐府谱翻红豆曲，风流人作绿杨湾。三年砚席亲孤抱，一夜归心梦故山。我亦江南惆怅客，那堪肠断唱阳关。",
	"id": "355ef0d9-e785-372b-a6bc-7d512229b5cc"
}, {
	"author": "吴毓麟",
	"title": "秋日泛舟太湖口号",
	"paragraphs": "昔叹画中行不到，居然今日画中游。何因乞取倪迂笔，归去仍摩一段秋。",
	"id": "e71b6b7e-2b68-3e72-b2c2-6bf9b872f2f9"
}, {
	"author": "徐则",
	"title": "三月朔乘舟游蠡园",
	"paragraphs": "流水无边绿，遥山数点青。长廊通石洞，曲径绕方亭。柳外游人息，花阴艇子停。春风薰欲醉，未解几时醒。",
	"id": "6cea1fdb-2c6a-3111-886c-c982c975c2ce"
}, {
	"author": "黄光焘",
	"title": "元巳偕传筒、公孚梅园赏梅三首 其一",
	"paragraphs": "醉看临水影横斜，为问多情绿萼华。料是余寒欺病骨，故迟芳讯到天涯。",
	"id": "219639ca-6ae0-3617-9fbd-22e72cffdf42"
}, {
	"author": "黄光焘",
	"title": "元巳偕传筒、公孚梅园赏梅三首 其二",
	"paragraphs": "玉颊檀心忆故园，一丝残梦尚留痕。江南春晚重相见，惊破风流楚客魂。",
	"id": "219639ca-6ae0-3617-9fbd-22e72cffdf42"
}, {
	"author": "黄光焘",
	"title": "元巳偕传筒、公孚梅园赏梅三首 其三",
	"paragraphs": "吹风饮露岁寒天，瘦损冰魂只自怜。姑射化身千百亿，羞将绰约斗婵娟。",
	"id": "219639ca-6ae0-3617-9fbd-22e72cffdf42"
}, {
	"author": "李醉芳",
	"title": "秋日忆故园旧游",
	"paragraphs": "烟霞疾引客中愁，犹忆相携作壮游。今日思量唯有泪，存心布满故园秋。",
	"id": "317585ce-bd33-326b-9d46-d39c34f95bce"
}, {
	"author": "李醉芳",
	"title": "忆东大池",
	"paragraphs": "黄花一径绿阴深，香雾濛濛罨晚林。梦里难忘池水好，烟波荡漾美人心。",
	"id": "317585ce-bd33-326b-9d46-d39c34f95bce"
}, {
	"author": "徐世昌",
	"title": "望官道",
	"paragraphs": "墙外即官道，秋高偶纵视。荒荒草半焦，兀兀寒烟起。前头谁家坟，白杨挂钱纸。我亦有先垄，我亦为人子。潼关咫尺地，春秋不一祀。望望落日斜，霜叶连山紫。",
	"id": "a72a38fa-2524-3ce9-b326-089474e6097e"
}, {
	"author": "侯鸿鉴",
	"title": "自陕至甘有怀左文襄 其一",
	"paragraphs": "自古西陲边患多，策勋自是壮山河。三千陇路万株柳，六十年来感想何。",
	"id": "be685985-4461-392e-ad61-a8fb4b58f92e"
}, {
	"author": "侯鸿鉴",
	"title": "自陕至甘有怀左文襄 其二",
	"paragraphs": "杨柳丝丝绿到西，辟榛伟绩孰能齐。即今开发边陲道，起舞应闻午夜鸡。",
	"id": "be685985-4461-392e-ad61-a8fb4b58f92e"
}, {
	"author": "邓缵先",
	"title": "瑶池",
	"paragraphs": "瑶池宫阙接崆峒，山色虚无荡远空。天马晓行银汉外，石鲸秋度玉潢中。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "博克达山",
	"paragraphs": "博克达山万古雪，皑皑凌虚高莫测。胚胎五岳势郁蟠，阜康县南火州北。巍峨天外耸三峰，中原地窄容不得。山腰藏纳两巨海，异卉奇葩千年在。博望遗踪尚渺然，定远丰碑终不改。龙潭源与河汉通，兴云致雨天无功。试看天山南北路，沃野万顷泉膏融。年年边氓足衣食，耕凿依然大古风。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "古庭州",
	"paragraphs": "地至流沙尽，寻源使节通。孤悬秦塞外，万古版图中。大漠秋烟紫，雄关夕照红。妖氛销歇尽，谁识靖边功。",
	"id": "a4cd8272-f516-3cf1-b77c-a197b0481aa3"
}, {
	"author": "马宁邦",
	"title": "吟雪山",
	"paragraphs": "走马西行陇朔间，今朝得上古雄关。南郊一白千余里，半是天云半雪山。",
	"id": "47a7efb3-075b-3177-a730-ae6401e3d4f3"
}, {
	"author": "周应沣",
	"title": "嘉峪关",
	"paragraphs": "白日下关头，昏鸦集戍楼。蒲昌沙海暮，杨柳玉门秋。羌笛流人泪，胡尊咽旅愁。壮游西塞下，谈笑说封侯。",
	"id": "004fa1dc-958a-3623-95c3-5326846410a2"
}, {
	"author": "易君佐",
	"title": "宿酒泉",
	"paragraphs": "酒泉一夕梦迢遥，白尽天山尚作宵。逆旅孤灯收客远，雄关名镇认前朝。诗人欲共黄沙卷，归意飘从碧落遨。买得夜光杯在手，时危何日醉葡萄。",
	"id": "077b47a6-c74f-3067-962b-e17502cccbac"
}, {
	"author": "水梓",
	"title": "登嘉峪关",
	"paragraphs": "嘉峪关西接大荒，万山形势锁高岗。雄才大略今何在，凭吊汉武与秦皇。",
	"id": "c27efc17-e1d3-345a-b580-d51e64989065"
}, {
	"author": "陶天白",
	"title": "登嘉峪关",
	"paragraphs": "东望扶桑落日斜，欣闻西域息悲笳。祁连白雪堆千古，嘉峪淳云锁万家。关上烟高秦妇泪，前朝碑横蒺藜沙。长城断续成陈迹，曾护当年国境花。",
	"id": "8be745b7-12e8-3472-b860-efaa563b72fc"
}, {
	"author": "马维麟",
	"title": "蝴蝶楼",
	"paragraphs": "奠筑地基筑高墙，古城大路起沧桑。万里长城今犹在，大梦沉沉秦始皇。",
	"id": "30dee28c-4f0b-3470-9518-87dda6d9facd"
}, {
	"author": "邓缵先",
	"title": "乌鲁木齐杂咏二首 其一",
	"paragraphs": "博达三峰高插云，彩云一朵护山巅。达摩面壁留奇迹，陵谷迁移数百年。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "乌鲁木齐杂咏二首 其二",
	"paragraphs": "汗血龙驹入汉关，武皇爱惜自欢颜。瑶池绿满长生草，还欲驱车上玉山。",
	"id": "a4cd8272-f516-3cf1-b77c-a197b0481aa3"
}, {
	"author": "张海舫",
	"title": "沙山藏营",
	"paragraphs": "夜深人阑沙山明，沙幕笼罩汉征营，旌旗壁垒鼓角醒，只听布阵不见兵。",
	"id": "cb6e7993-1215-392e-9212-e7be157744b9"
}, {
	"author": "邓缵先",
	"title": "至阿克苏晚宿渡旁",
	"paragraphs": "马嘶三两声，柳外大河横。渡远沙连岸，风寒水绕城。黑山看猎火，乌磊问征程。冷月过前浦，凄凄笛韵清。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "雪鸡",
	"paragraphs": "不作书窗语，居然雪峤栖。芳音葱岭北，逸品玉峰西。鹤立云三岛，鸾飞月一溪。珍禽来异国，饮啄自清凄。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "左文襄公祠",
	"paragraphs": "文襄经略靖边尘，出入三朝重老臣。博望才猷工挫敌，卧龙旗鼓勇如神。妖星夜落千营静，虏塞烟开万井春。今日祠堂遍西域，关城俎豆更莘莘。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "红柳",
	"paragraphs": "长榆浅草遍天涯，废垒荒营一径斜。紫塞萧萧秋去马，丹枫点点暮归鸦。玉颜愁黛飘香粉，羌笛悲声怨晚霞。瀚海阑干多少恨，襟痕烛影隔窗纱。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "红柳",
	"paragraphs": "玉笛声凄不忍听，天涯非絮感飘零。春来怕惹行人折，三月柔条未肯青。",
	"id": "a4cd8272-f516-3cf1-b77c-a197b0481aa3"
}, {
	"author": "邓缵先",
	"title": "哈密道中",
	"paragraphs": "十里一小村，百里一小市。村仅三两家，市惟高梁米。长途风萧萧，海阔天空似。人言玉关外，风俗非清美。讵知民习淳，浑噩犹太始。垄吠夜无惊，狼烽刃不起。人言瀚海旁，豺虎扰鹿豕。讵知土地广，衣食赖以庇。种桑资蚕织，艺稻勤耘籽。尘外有达人，桃源良可拟。无见复无闻，井上螬余李。不逢栗里公，恍遇于陵子。西望昆仑山，缥缈隔万里。昨夜梦回归，归来家人喜。儿童皆长大，庭树茂如彼。亲戚来聚见，欢容词娓娓。自道作客时，念念及桑梓。尝梦还故乡，昨非今乃是。既归聊自得，再游勿复尔。马嘶惊我醒，乃恒仍梦里。",
	"id": "a4cd8272-f516-3cf1-b77c-a197b0481aa3"
}, {
	"author": "邓芑州",
	"title": "镇西石人",
	"paragraphs": "路逢玉塞翁，箕踞谈轶事。镇西有八景，鼍城现海市。烟柳与雪松，淡泊非奇异。道旁两石人，屹立寒林际。霜痕留髻鬟，苔纹缀眼鼻。形象本天生，刻划颇有致。前朝胡氛侵，汉军十万至。夜里迷失途，此石解人意。相引出山坳，杀敌战皆利。凯旋铙吹喧，戍卒俱赏赐。光耀及舆台，此君若遗弃。故垒土花黄，空壕沙草翠。日暮角声衷，潸然滴清泪。",
	"id": "30a807f1-63b2-3b65-8111-82029aa4a73a"
}, {
	"author": "邓缵先",
	"title": "哈密回王宅",
	"paragraphs": "伊吾春色满闾间，知是边城雨露沾。七宝云车双鹤健，万株烟柳九龙潜。园瓜入贡甘如醴，岩瀑悬空密似帘。世效忠诚鹰爵禄，穹庐毳幕静恹恹。",
	"id": "a4cd8272-f516-3cf1-b77c-a197b0481aa3"
}, {
	"author": "于佑任",
	"title": "来往哈密始成一诗",
	"paragraphs": "哈密城前日正中，行人来往亦匆匆。云迷都护筹边垒，雨过名王避暑宫。沙枣花香人已远，甜瓜味美誉无穷。中原战后犹离乱，万里西来见难童。",
	"id": "18d20afb-3da5-3ba6-9e46-3742ed69568a"
}, {
	"author": "于佑任",
	"title": "浣溪沙 哈密西行机中作",
	"paragraphs": "我与天公共白头，白头相映亦风流。羡他雪水溉田畴。风雨忧愁成往事，山川憔悴几经秋。暮云收尽见芳洲。",
	"id": "18d20afb-3da5-3ba6-9e46-3742ed69568a"
}, {
	"author": "李根源",
	"title": "哈密",
	"paragraphs": "平沙无际伊吾郡，左相当年此驻车。飞下汉城孔雀垒，快哉二月食西瓜。",
	"id": "86abe392-fe0b-367c-9a8a-570927c4a850"
}, {
	"author": "顾毓琇",
	"title": "坎儿井",
	"paragraphs": "海溢蒲类见陆沉，高昌城阙尚堪寻。林公泽惠坎儿井，瓜果长春草木深。",
	"id": "1f7f1cd7-a4f4-3903-8709-d61f5631e768"
}, {
	"author": "王子钝",
	"title": "战沁城 其一",
	"paragraphs": "战沁城，城为堡，抛头颅，涂肝脑。镇日血雨起腥风，新鬼旧鬼哭苍昊。骨堆积兮魂走，血液流兮肉朽。士卒丧元，将军饮酒。将军金屋已藏娇，又在伊吾选佳偶。佳偶启将军：“生为主妇，死封夫人，否则休肤受”。将军笑，惟命从。一时飞觞列宴尽情乐，谁问沙场野哭声。",
	"id": "a4bd5843-e139-348b-9608-cf3b54ca66ac"
}, {
	"author": "王子钝",
	"title": "战沁城 其二",
	"paragraphs": "张将军，号张良，马上归拥新嫁娘。不为疽根容易拔，养痈鸟尽怕弓藏。弓藏乌不尽，沁城犹蠢蠢。晨朝于思弃甲来，万民涂炭公何忍。",
	"id": "a4bd5843-e139-348b-9608-cf3b54ca66ac"
}, {
	"author": "王子钝",
	"title": "早发伊吾 其一",
	"paragraphs": "伊吾虽好是他乡，破晓驱车下大荒。惟有诗心放不得，昔年兵燹民流亡。",
	"id": "a4bd5843-e139-348b-9608-cf3b54ca66ac"
}, {
	"author": "王子钝",
	"title": "早发伊吾 其二",
	"paragraphs": "小溪阁阁起鸣蛙，廛市纵横一道斜。好是清和三五夜，风搔月朗柳藏鸦。",
	"id": "a4bd5843-e139-348b-9608-cf3b54ca66ac"
}, {
	"author": "受庆龙",
	"title": "铁瓦寺",
	"paragraphs": "寺名铁瓦铁为坯，水唤瑶池霁色开。王母穆王都不见，令人千载费疑猜。",
	"id": "863174e8-ef21-3a0d-8117-5edfa6299ea9"
}, {
	"author": "李竺勋",
	"title": "铁瓦寺鸣钟",
	"paragraphs": "招提铁瓦铁弥坚，道士清修断俗缘。为羡鲁阳戈返日，敲钟欲挽夕阳天。",
	"id": "9da6a6d0-597e-39b4-b011-86cf7267bd92"
}, {
	"author": "杨寿杓",
	"title": "读史二首 其一",
	"paragraphs": "一饭千金报，穷途敢受恩。当时漂母意，容易感王孙。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "读史二首 其二",
	"paragraphs": "杀尔原无罪，空梁落燕泥。机心生五字，有句莫轻题。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "即事",
	"paragraphs": "一夜山溪雨，他乡感物华。亦知春去尽，落枕数声蛙。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "东村避兵二首 其一",
	"paragraphs": "一觉京华梦，东村寄此身。讹言传野老，时事问途人。家国悲无著，安危听不真。邻翁多逸趣，把酒话相亲。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "东村避兵二首 其二",
	"paragraphs": "感时空有泪，远害喜无官。野味尝来苦，征尘话亦酸。途穷多鬼蜮，地僻厌衣冠。一样中秋月，今年不忍看。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "偶成",
	"paragraphs": "久客惊秋老，孤灯逗晚凉。乡心半轮月，归梦五更霜。旅馆愁长夜，邻家话隔墙。有怀殊未已，明日是重阳。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "晚步偕秦仲子至陶然亭复登南城远眺",
	"paragraphs": "放步江亭去，行吟水一方。路纡穿白苇，寺远见红墙。生意畦蔬润，清心野茗香。登临同寄啸，秋思入微茫。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "送佑之侄之官湖北便道归扬州挈眷",
	"paragraphs": "夜坐待晨钟，清谈兴转浓。今宵从此别，何日再相逢。楚水程千里，扬州梦几重。凤毛稀世贵，伫望振吾宗。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "舟次日本长崎",
	"paragraphs": "去去之东国，舟行浪气腥。壮怀烟水阔，孤啸海天冥。楼橹日边尽，田畴山际青。神州西睇远，舷外见秋星。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "月夜有怀",
	"paragraphs": "一雨洗空清，高楼望月明。悲笳吹夜动，寒纬应秋鸣。黄叶乡关梦，青萍海国情。美人天末远，衣带水盈盈。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "冬夜感怀二首 其一",
	"paragraphs": "冻星当户牖，窥我作僧趺。偶听儿童语，偏惊岁月徂。云山千里外，风雪一身孤。此夜悲生事，寒灯照梦无。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "冬夜感怀二首 其二",
	"paragraphs": "家乡书不至，岁暮易蹉跎。感我客中意，征鸿天外过。贫交今日少，好梦故园多。有女能脩礼，涂鸦近若何。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "赠王韬庵二首 其一",
	"paragraphs": "芳草思君子，风怀托楚蘅。能诗孟东野，有弟谢宣城。辛苦名山业，艰难宦海情。既今论著述，安石系苍生。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "赠王韬庵二首 其二",
	"paragraphs": "昨夜高轩过，今朝李贺诗。论文知己少，怀刺谒君迟。词赋哀中岁，千戈累昔时。风尘一掬泪，挥洒莫相疑。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "送华裳吉赴成都兼寄汪赞卿二首 其一",
	"paragraphs": "慷慨华夫子，耽吟杜甫诗。君今西入蜀，再拜浣花祠。世路同天宝，骚情邈拾遗。自厓吾返矣，有梦故人期。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "送华裳吉赴成都兼寄汪赞卿二首 其二",
	"paragraphs": "有兴萍踪集，无端雁影单。关山愁日暮，风雨感宵阑。历历京华梦，行行蜀道难。汪伦倘相问，寄语劝加餐。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "不寐",
	"paragraphs": "朔风吹屋动，欹枕鼓鼙声。十载江湖意，都从此夜生。残灯一明灭，饥鼠自纵横。不寐怀乡国，寒衾耐五更。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "和秦仲宽唐山见怀韵",
	"paragraphs": "湖海非吾意，关山独尔思。怀人劳永夕，行乐趁芳时。应忆同斟酒，还期共祭诗。榛苓摇落感，相见一论之。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪江旅次送范新周游学伦敦二首 其一",
	"paragraphs": "君自乘槎去，吾将越海游。离情萦北地，别梦寄欧洲。意气哥伦布，功名定远侯。故乡何日返，同眺二泉秋。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪江旅次送范新周游学伦敦二首 其二",
	"paragraphs": "黄白种相阨，神州惨陆沉。好将医国手，坚抱济时心。学界深于海，华年贵似金。欲酬弧矢愿，共体此长吟。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "题陶达三松菊犹存图",
	"paragraphs": "傲骨饱经霜，虬枝历岁长。高风怀靖节，秋意写柴桑。本是君家物，犹闻墨妙香。停云赓未得，诗思托微茫。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "题清芬益寿图",
	"paragraphs": "高节清弥永，孤标久自芳。餐芝人不老，春酒介千觞。画本多生意，诗篇各擅场。惭无广微雅，为补白华章。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "关心",
	"paragraphs": "到眼关心极，霜枫几叶丹。萧然生意歇，又是小春寒。怕看烛摇影，微闻海有澜。大千藏一粟，还觉酒杯宽。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "孙伯亮以晴梅馆遍征题咏为赋五律一章勉附诸家之后",
	"paragraphs": "种梅营小筑，高馆拥书城。开径寒香动，临池快雪晴。花宜蟾作伴，梦与鹤同清。若问孤山约，林家有旧盟。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪江旅社题壁三首 其一",
	"paragraphs": "锋镝丛中得命回，北征一曲使人哀。春申江上花如锦，莫羡刘郎今又来。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪江旅社题壁三首 其二",
	"paragraphs": "独怜申水太多情，两度相劳接送行。此去到家三百里，东流莫作断肠声。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪江旅社题壁三首 其三",
	"paragraphs": "疏棂十二月如钩，人面依稀隐隔楼。今日楼空人已去，重来崔护不胜愁。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "宣南即事示友人三首 其一",
	"paragraphs": "领取尊前一曲歌，含情脉脉托微波。琵琶诉尽天涯怨，赢得青衫湿泪多。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "宣南即事示友人三首 其二",
	"paragraphs": "环肥燕瘦总相宜，况复清歌赛雪儿。君爱春兰我秋菊，一般都是好花时。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "宣南即事示友人三首 其三",
	"paragraphs": "恒河沙数种情根，一谪龙华品不尊。安得诸天齐护法，扶持仙女散花魂。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "喜曹梦渔至京与秦仲实夜坐谈诗二首 其一",
	"paragraphs": "江山憔悴悲词客，风雨凄其对故人。旅火夜凉秋似水，新诗为洗北来尘。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "喜曹梦渔至京与秦仲实夜坐谈诗二首 其二",
	"paragraphs": "扶衰健笔肖昌黎，若论才华让玉溪。相对令人惭饭颗，秋宵剪烛客窗西。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "七夕二首 其一",
	"paragraphs": "花阴寂寂月溶溶，怅望银河隔万重。那有心情祀牛女，他乡瓜果正愁侬。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "七夕二首 其二",
	"paragraphs": "蛾眉新月一钩纤，今夕天孙启镜奁。沧海路遥银汉近，有人愁下水晶帘。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "醉后夜归秦君通理以诗思艰涩相嘲赋二绝句答之 其一",
	"paragraphs": "有酒如淮兴未央，刘伶放诞谪仙狂。秋来多少惊人句，半付愁乡半醉乡。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "醉后夜归秦君通理以诗思艰涩相嘲赋二绝句答之 其二",
	"paragraphs": "诗城割据叹长吉，酒垒纵横压步兵。酌彼金罍君莫笑，新词聊复解余酲。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "城西招提书所见二首 其一",
	"paragraphs": "内家装束总宜人，翩若惊鸿斗洛神。莫是慈悲空色相，白莲花现女郎身。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "城西招提书所见二首 其二",
	"paragraphs": "春痕红上海棠枝，带雨笼烟绝世姿。只许晨阳描倩影，花阴小立不多时。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "枕上默诵近作口占",
	"paragraphs": "海山苍莽水仙歌，播入希夷逸睿和。尽有知音解琴意，爨残桐尾已无多。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其一",
	"paragraphs": "旅况萧然付浊醅，金裘零落病燕台。故园松菊秋无恙，欲赋渊明归去来。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其二",
	"paragraphs": "岁月侵人短鬓增，频年行脚似孤僧。爨桐身世无穷感，莫向天涯问广陵。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其三",
	"paragraphs": "一秋苦雨感相如，潦倒愁乡赋索居。行箧诗文休浪播，故人传遍绝交书。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其四",
	"paragraphs": "缝衣京洛怅前游，秋老寒生季子裘。又是重阳时节近，满城风雨助人愁。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其五",
	"paragraphs": "子美穷愁不废词，长镵遥寄七哀诗。飘零萍迹三千里，秋尽江南梦未知。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其六",
	"paragraphs": "不惜红绡买艳歌，章台走马意如何。浮萍飘泊杨花舞，分占愁心若个多。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其七",
	"paragraphs": "羽书飞集汉家营，幕府犹谈纸上兵。寄旅情怀关塞怨，宵凉风雨鼓鼙声。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "感咏八首 其八",
	"paragraphs": "惆怅吾生未有涯，穷途欲驾步兵车。消愁知有愁多少，要问长安卖酒家。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "赠范三 其一",
	"paragraphs": "曾说风尘阅历来，南浮湘水北燕台。只嫌未入邯郸道，梦里封侯去一回。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "赠范三 其二",
	"paragraphs": "君如欲访赤松子，我亦将寻黄石公。从此不谈天下事，结屋同住万山中。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪上赠孙颂陀六首 其一",
	"paragraphs": "海上青琴尾已焦，曲高空咽广陵潮。十年旧雨浑如梦，双对寒灯话几宵。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪上赠孙颂陀六首 其二",
	"paragraphs": "往事如烟那可凭，商量旧学忆兰陵。几人肝胆供谈笑，入世还当共饮冰。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪上赠孙颂陀六首 其三",
	"paragraphs": "北邙山北多新鬼，说到前游一怆神。淮海心情最相忆，白杨黄土哭斯人。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪上赠孙颂陀六首 其四",
	"paragraphs": "十丈红尘贴地铺，小车扶醉忍归途。百年对酒如今日，不识黄金买得无。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪上赠孙颂陀六首 其五",
	"paragraphs": "曾经沧海小波澜，杜牧扬州梦已残。别有情怀向君说，好花多半雾中看。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "沪上赠孙颂陀六首 其六",
	"paragraphs": "明朝珍重是归期，短调难赓古别离。载上轻车勤护惜，丹枫绽泪故人诗。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "即事",
	"paragraphs": "旅怀枨触葛更裘，客到重阳怕倚楼。辜负乡关好风味，青菱黄栗二泉秋。",
	"id": "105e0f15-b79c-3bfb-9110-19366c912e5d"
}, {
	"author": "杨寿杓",
	"title": "秋暮由家再渡东海海舶解维有感口占",
	"paragraphs": "白巾乱舞舟初动，但见江干万手招。笑我顿忘同是客，看人离别转魂销。",
	"id": "105e0f15-b79c-3bfb-9110-19366c912e5d"
}]