[{
	"author": "范天烈",
	"title": "古荔枝园(录一)",
	"paragraphs": "环佩香消月殿昏，寒鸦飞不到宫门。荔枝偏解亡国恨，一夜西风带泪痕。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "仍就永邑端蒙校原聘",
	"paragraphs": "叔向何劳贺我贫，晏婴宅自近嚣尘。蛟龙岂是池中物，漫丐馀波养涸鳞。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "周家岗大树",
	"paragraphs": "阴森古木夏天寒，历尽沧桑万劫难。猎火屡烧都未死，根柯定有老龙蟠。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "白渡",
	"paragraphs": "数家茅屋小江头，一夜西风旅雁秋。曲水乱山红树晚，闲看新月上帘钩。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "赠表弟余君登瀛并勖其勤学",
	"paragraphs": "豪宕纵横气不群，敛才就范自温文。劝君从此师周处，万古英雄出典坟。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "马当山",
	"paragraphs": "猎猎西风向马当，江流日夜撼帆樯。太平天国今安在，剩有残山照夕阳。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "关门",
	"paragraphs": "短衣匹马出长城，回望中原百感生。日暮西风笳鼓急，声声如唤索伦兵。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "前见日人诗，今又见韩人诗，两家皆学杨万里，而韩人诗较工，感而赋此（惧危亡）",
	"paragraphs": "兴国诗雄亡国哀，两家机杼一家来。论诗还应推亡国，那禁吟心寸寸灰。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "客中漫兴 其一",
	"paragraphs": "请缨何日去关西，掳取燕支壮马蹄。战罢归来谁识我，丰碑遗在狼居胥。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "客中漫兴 其二",
	"paragraphs": "西来山势出昆崙，寻得河源旧日痕。夜半忽闻羌笛起，敦煌知己逼关门。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "客中漫兴 其三",
	"paragraphs": "莫说樱花绝可怜，销魂最是奈何天。十年一觉繁华梦，悔共寻芳浅草边。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "客中漫兴 其四",
	"paragraphs": "塞外冰天几度春，枇杷门巷已成尘。信陵无忌今安在，误尽英雄是美人。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "沈阳行杂感（录六） 其一 日俄殖民",
	"paragraphs": "大仙到处供香花，胡越居然混一家。江统徙戎争不得，枉教痛哭贾长沙。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "沈阳行杂感（录六） 其二",
	"paragraphs": "势等连鸡未易吞，封狼生子罢生孙。文饶解得安边诀，缓带轻裘出国门。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "长春日俄车站",
	"paragraphs": "辘辘车声那可闻，山川风月任平分。鸿沟一画长春道，暮雨潇潇鬼哭群。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "胡匪猖獗",
	"paragraphs": "百年伏莽蔓辽西，到处烽烟震鼓鼙。鹤唳风声眠不得，夜深时有野鹰啼。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "茶园（平康里）",
	"paragraphs": "南腔北调不成声，几部黎园擅盛名。士女何知亡国恨，隔花犹听唤卿卿。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "鹤屋（日本倡寮所居）",
	"paragraphs": "蓬头大袖笑迎人，卖尽东京浅草春。莫艳他邦风味好，西施亡国亦功臣。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "塞上",
	"paragraphs": "苜蓿秋高万马肥，满天霜雪有鸿飞。黄云断塞寻鹰去，又见将军射虎归。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "由草河口至宽甸道中 其一",
	"paragraphs": "两三茅屋自成村，日落黄昏客到门。包米炊来风味好，夜深犹喜炕还温。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "由草河口至宽甸道中 其二",
	"paragraphs": "四山高耸一山低，草色凄凄望眼迷。何处飞来双白鸟，数声啼破夕阳西。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "宽甸县城",
	"paragraphs": "几经兵燹此孤城，剥落垣墉看不清。只有残碑年号在，大书万历尚分明。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "静夜",
	"paragraphs": "又展芭蕉数尺阴，重帘深院晚沉沉。归来支枕还无事，独与青灯话此心。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "海上（录一）",
	"paragraphs": "浩渺愁无际，遥看祇有天。惊涛吞白日，层浪袅孤烟。似涌神龙出，空馀鸷鸟鶱。长风吹不断，万里送归船。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "客中月夜",
	"paragraphs": "皓月当窗出，清空一色浮。蛩吟催梦醒，犬吠惹乡愁。屋大宽于斗，床平稳似舟。中宵劳怅望，天地十分秋。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "辛亥秋感时客龙江 其一",
	"paragraphs": "月轮明夜静，霜气肃秋高。地险森刁斗，天空断羽毛。关山边塞迥，魂梦故乡劳。王师崇挞伐，愿与共征袍。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "辛亥秋感时客龙江 其二",
	"paragraphs": "鸿雁来还去，家山近复遥。音书迟万里，身世历三朝。浩劫沧桑变，雄心酒色消。樱花看不厌，春雨二重桥。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "辛亥秋感时客龙江 其三",
	"paragraphs": "无故干戈动，元元骨未寒。屠民兵最勇，御侮将偏难。厚重怀周勃，糊涂笑吕端。谁能诛酷吏，功甚破乌桓。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "辛亥秋感时客龙江 其四",
	"paragraphs": "不住鹃啼苦，愁云一片寒。疆臣因卤莽，蜀道自艰难。嗜杀终非策，忧危已见端。家山今夜月，起望待盘桓。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "吾生 其一",
	"paragraphs": "吾生五十五，犹见宰官身。两鬓繁霜重，三章约法新。脂膏愁正竭，冤抑憾难伸。明岁桃花放，河阳满县春。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "吾生 其二",
	"paragraphs": "召杜今何在，龚黄世已无。闾阎多疾苦，草泽少萑苻。我愧非循吏，人方薄腐儒。寸心劳抚字，不惜白髭须。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "金顶望月",
	"paragraphs": "今夜峨眉月，怜人在异乡。万山明积雪，一榻冷微霜。云气无今古，钟声堕渺茫。自矜凌绝顶，何事涕沾裳。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "五里店题壁",
	"paragraphs": "四围风雨逼灯昏，落叶腾空乱打门。屋小如舟人猬缩，墙低有缝鼠猿蹲。声来似卷三江水，梦险还惊五里村。旅况十年重领略，旧题狼藉满诗痕。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "曹家坂",
	"paragraphs": "人间乐事在乡村，风尚犹看太古存。榕树阴中闻蟋蟀，豆花篱下见鸡豚。频来荒径都成路，相对青山即是门。流水垂杨斜照裹，天然画意碧无痕。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "过临江寺小憩",
	"paragraphs": "半江烟柳半江春，落落征衫迥出尘。到处关河随作客，频年风雪未归人。家山怕梦知应远，书剑常亲不算贫。古刹荒凉僧已去，绿阴乔木荫蹄轮。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "堡子里",
	"paragraphs": "位两山间，冷气逼人，虽夏伏必重绵也。一楼高耸出青霄，醉擘吟笺破寂寥。槛外风情寒夜雪，樽前诗兴大江潮。何来鸟道通三峡，犹说莺花剩六朝。泉石层层劳怅望，还期他日驻征轺。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "乱山乔木",
	"paragraphs": "饱瞰春秋岁八千，参天老树自年年。风来干掩疑催雨，月白林空欲化烟。野鹤闲云踪不定，寒鸦古木色无边。谁为唤醒南柯梦，万壑森森一杜鹃。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "平原荒草",
	"paragraphs": "一川烟雨碧无痕，莽莽平沙万幕屯。古塞西风腾猎火，天涯芳草吊王孙。秋高胡马千群壮，日落寒鸦数点昏。记否将军当破虏，萧萧铃阁酒犹温。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "火轮车 其一",
	"paragraphs": "凿破鸿濛路便通，云山万里笑谈中。何来声势如雷震，绝妙机关用火功。窗户千门开向日，轮回百转动生风。莫怪九州成铁错，荡平轨道自西东。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "火轮车 其二",
	"paragraphs": "百年夷祸此胚胎，万轴如飞去又来。骏马终嫌千里钝，金牛何事五丁开。云山过眼真同幻，眠食从心且自陪。不尽秋风凉意感，萧萧芦荻傍车栽。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "担石铺怀古",
	"paragraphs": "催来雨势作涛声，万壑杉松撼石城。天半欃枪军气墨，山边风鹤鬼燐惊。愁云大野黄封冢，碧血千秋白杆兵。回首红羊刀里劫，茫茫凭吊怕呼庚。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "由永川茶店子登山顶",
	"paragraphs": "万峰飞舞下云台，杖色登临霁色开。灵岳高从天顶出，长安近向日边来。山川自古钟王气，风月于今想霸才。百二秦关同此险，等閒叱驭过邛崃。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "汉口寓楼上有怀 其一",
	"paragraphs": "郁郁羁怀独倚楼，侧身江夏望梁州。雨声直逼荆襄道，山势遥趋汉沔流。落日故乡巴子国，西风锦缆秣陵舟。何时同醉一杯酒，消尽千秋万古愁。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "汉口寓楼上有怀 其二",
	"paragraphs": "塞雨关云暗不收，一年难遣是清秋。园花落尽人迟暮，梁燕归飞客久留。百计蹉跎悲去日，孤怀惨淡为神州。高寒欲近遥天月，不惜更深独倚楼。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "大连 其一",
	"paragraphs": "群山回绕大连湾，遗恨沧波逝不还。轮舶遮天云惨澹，帆樯蔽海鸟间关。谁教险塞输强敌，但愿英雄出世间。收取全辽平百济，樱花对我应羞颜。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "大连 其二",
	"paragraphs": "一路铃钟响不停，横风吹断晓烟青。崇楼俯瞰吞街市，巨舰高撑扪日星。可惜河山空大好，居然沧海又曾经。行人莫问中东事，怕有蛟龙出浪听。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "大梁 其一",
	"paragraphs": "倥偬风尘出大梁，曦轮翻苦夏初长。曾经坐卧拳双膝，孰说醇醪有别肠。牛马此生终汗血，诗书不火是灵光。归来愿种千章柳，时听黄莺闹夕阳。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "大梁 其二",
	"paragraphs": "十日平江九确山，轮蹄几瘁尚间关。强餐麦饭求粗饱，怕到泥涂涉更艰。僮仆少年偏善病，功名老大最羞颜。陶公毕竟归来好，犹剩门前柳一湾。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "光绪甲辰七月道梁山留别孙同年馥棠（十三首录四） 其一",
	"paragraphs": "鸾凤一声啸不群，苏门山顶喜逢君。百年身世杯中物，万点峰峦掌上纹。意气可堪伦鲍叔，文章终悔误刘蕡。短衣匹马西风紧，吹落夔巫片片云。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "光绪甲辰七月道梁山留别孙同年馥棠（十三首录四） 其二",
	"paragraphs": "别离无限感沧桑，送我长亭已夕阳。魂梦天南翻地北，年光夏暑忽秋凉。谁将世事酬书剑，难得知交话肺肠。试到高峰塔上望，城西隐隐一瞿塘。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "光绪甲辰七月道梁山留别孙同年馥棠（十三首录四） 其三",
	"paragraphs": "闻说辽东尚未安，登楼北望泪阑干。请缨不易降王得，投笔方知出塞难。掷去头颅谁叹息，劝来杯酒强忻欢。中原有事当相避，乃祖兵书卷卷看。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "光绪甲辰七月道梁山留别孙同年馥棠（十三首录四） 其四",
	"paragraphs": "骊歌唱罢鸟间关，柳色青青人未还。鬓发几经苍岁月，衣衫渐欲点苔斑。征途鶗鴂愁中雨，故国桄榔梦里山。遮莫勾留归不得，夕阳红过堰塘湾。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "宿浓杨河",
	"paragraphs": "候馆河桥信宿程，寒流浩浩送潮声。藤床百结支危磴，花月三更出戍城。侠气要离曾说剑，雄才景略快谈兵。中原料得应多事，仗策纵横在此行。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "遂平道中阻雨 其一 步旗人椿筱庵韵",
	"paragraphs": "啖尽杨花燕子肥，春风偏似恼人归。雨声驿路随车落，乡思长天共鸟飞。庾信江关何处是，少陵弟妹总相违。此行又被潮痕阻，薄暮停骖望夕晖。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "遂平道中阻雨 其一",
	"paragraphs": "征轺待霁几回停，野色遥看尚杳冥。画意闽天三客赋，愁怀蜀道万峰青。洗空凡马谁皋乐，呼起灵均问醉醒。旅况十年频领略，不堪最是雨淋铃。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "宣统二年庚戌九月偕同人登宽甸西北峥嵘山，入寺信宿，七律八首（录四） 其一",
	"paragraphs": "登临无限感沧桑，遥指关中是故乡。石火电光成绝笔，金戈铁马满边疆。连兵藩镇唐天宝，置酒宫庭汉未央。俯仰乾坤一怅望，凤凰山树郁苍苍。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "宣统二年庚戌九月偕同人登宽甸西北峥嵘山，入寺信宿，七律八首（录四） 其二",
	"paragraphs": "万山朝拱一山尊，路转峰回始到门。劝客加餐双老衲，临崖勒马两昆崙。降城远树涵云影，破庙残钟带雨痕。不是羁怀同落寞，谁将诗卷护吟魂。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "宣统二年庚戌九月偕同人登宽甸西北峥嵘山，入寺信宿，七律八首（录四） 其三",
	"paragraphs": "蜿蜒山势走兴安，绝顶横空树一盘。似虎如龙奔六甸，长枪大戟并三韩。京华北望孤臣泪，鸭绿东流过客寒。麦秀黍油今已矣，策封犹忆旧登坛。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "宣统二年庚戌九月偕同人登宽甸西北峥嵘山，入寺信宿，七律八首（录四） 其四",
	"paragraphs": "始信人间别有天，西风残照两茫然。才看鸟道纡秦岭，又见蚕丛险蜀川。山向海门趋泰岱，客从蓬岛望神仙。飞来一片巴江月，照彻东陵夜夜圆。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "夏日登未雨亭晚眺有感",
	"paragraphs": "一上新亭百感深，绸缪未雨老臣心。天开荒徼通欧亚，地控强胡自古今。大好河山斜照瞑，多愁身世晚凉侵。等闲不识筹边略，空赏甘棠万亩阴。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "秋日登临江北城头有怀",
	"paragraphs": "万里龙荒一望收，芒鞋踏破北城头。旋风大漠盘雕隼，落日平沙牧马牛。皓魄天边圆几度，归心塞外渺三秋。无聊何计能消遣，得有樱花自解愁。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "前阅报见满洲里俄人画界交涉，今过安奉铁道，又见人竭力经营，感而赋此",
	"paragraphs": "故乡魂梦绕辽阳，风景无殊倍感伤。两字和平终误国，十年生聚定降王。筹边我愧熊经略，御侮谁当李赞皇。北望蒙荒西望藏，长城万里要堤防。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "奉和天门中丞秋怀原韵",
	"paragraphs": "南金东箭任藏收，幕府高寒别有秋。仆射行台容杜甫，中郎身世感陈留。江山写出新诗卷，关塞难为远郡州。一落风尘天地窘，不堪回首仲宣楼。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "满州里画界事竣，呈宋友梅中丞，兼索赐《边声诗集》 其一",
	"paragraphs": "何年玉斧画鸿沟，马迹蛛丝幸尚留。议界关南辽大使，分藩塞北汉诸侯。折冲樽俎雄谈辩，保障山河妙运筹。从此边庭欣事少，满天风雪卧高楼。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "满州里画界事竣，呈宋友梅中丞，兼索赐《边声诗集》 其二",
	"paragraphs": "雍容谈笑却天骄，手把鸾笺示百僚。冷醉闲吟唐节度，高牙大纛汉嫖姚。饱经关塞知艰苦，多著诗篇慰寂寥。安得广寒分一部，霓裳舞罢又箫韶。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "读《边声集》题词",
	"paragraphs": "得来佳句便雄浑，衣钵争传老杜门。大地河山供晚眺，高斋风雨待重论。文章屡变新花样，时事如寻旧梦痕。漫道心肠真铁石，广平有赋最销魂。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "送沈韵琴同年入都兼有感时事 其一",
	"paragraphs": "苍茫百感此山河，匹马西风塞上过。两汉郎官边地少，三唐诗卷幕僚多。忧时伟抱怀君国，遐想高踪寄钓蓑。回望觚棱双阙迥，不堪壮士长麾戈。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "送沈韵琴同年入都兼有感时事 其二",
	"paragraphs": "红灯绿酒快谈兵，那肯儒冠误此生。眼底山川无建业，胸中肝胆有田横。强邻密迩兴亡易，乱世遭逢去就轻。何计能纾家国难，望公免作李西平。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "和天门中丞晚步原韵",
	"paragraphs": "节楼百丈欲摩空，矍铄精神想是翁。四塞蛩声催草白，三边秋色酿云红。壮怀宇宙澄明月，落日河山起大风。无限沧桑频感喟，孰为猿鹤孰沙虫。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "除夕次乾观察诗原韵",
	"paragraphs": "大风吹至快披襟，独作灵光照古今。一岁到头无鹤梦，万山深处有龙吟。江湖魏阙孤臣隐，关塞雕戈壮士心。佐镇三边时借箸，九天芒影众星森。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "人日书怀",
	"paragraphs": "锦衣不易说还乡，画烛高烧射鸭堂。塞降琼楼三尺雪，威生铁甲九边霜。强藩巨镇唐天宝，万户千门汉建章。浊酒一樽歌一曲，曈曈初日买春长。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "感时 用天门中丞原韵",
	"paragraphs": "笳声幽怨角声悲，惨淡孤城日落时。酷吏每能为祸始，英雄谁肯误昌期。中年哀乐情难遣，胜国君臣景可知。成败古今争一著，闲来无事看围棋。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "前题  其一 并序",
	"paragraphs": "烽火仓皇竟弃城，金戈铁马大江声。能绳祖武真贤嗣，不殉封疆负圣明。有诏生禽收印绶，何颜苟活见公卿。一帆高挂归沧海，那管东南再用兵。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "前题  其二 并序",
	"paragraphs": "鼙鼓无声下太行，疆臣受命倍苍凉。三军全变知援绝，一死宁甘替国亡。莽莽神京捐右臂，涔涔血泪染征裳。不堪回首并州道，无数寒鸦噪夕阳。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "前题  其三 并序",
	"paragraphs": "保身容易保民难，首鼠终羞持两端。一夜江淮新棨戟，十年君国旧衣冠。能知时务真豪杰，更造乾坤定壮观。此老平生多快举，旁人莫笑少心肝。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "传闻 其一",
	"paragraphs": "传闻赤壁又鏖兵，战舰如云水上横。玉宇琼楼凉月影，金戈铁马大江声。欲亡秦社须三户，未下燕师仅两城。一举山川齐变色，汉家旗帜万人惊。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "传闻 其二",
	"paragraphs": "元勋衮衮画云台，开国侯王半草莱。周觊新亭名士泪，孔融北海故人杯。连兵吴楚东南震，传檄幽燕鼓角哀。记取陈桥推戴日，安然须仗出群才。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "塞外感怀 其一",
	"paragraphs": "毳暮韦毡敢晏眠，朔风吹雪雁连天。能开强弩东西射，惯蹶名王左右贤。竖子何知无骨相，丈夫端不受人怜。轮蹄几度关山月，忽忽流光又一年。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "塞外感怀 其二",
	"paragraphs": "仓皇烽火起无端，始信家山蜀道难。廿载雄文惊说项，半生心事悔瞻韩。爱才谁肯焦桐爨，感遇终羞剑铗弹。百计不如归去好，海天万里任雕盘。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "留别吉原大藏筱本重一 其一",
	"paragraphs": "同文同种又同洲，把臂相将上酒楼。海气混茫龙战剧，边声萧瑟雁飞遒。当筵歌舞情难遣，入梦王侯醒便休。为问乡关何处是，夔门峡上一扁舟。",
	"id": "c1be9f7d-3993-30dd-9422-d6056f599496"
}, {
	"author": "范天烈",
	"title": "留别吉原大藏筱本重一 其二",
	"paragraphs": "三岛横飞出海天，相逢塞上亦奇缘。丰臣策马思前事，徐褔求仙话昔年。故国樱花劳缱绻，边城春色悔流连。遥知别后还相忆，把臂临歧一泫然。",
	"id": "c1be9f7d-3993-30dd-9422-d6056f599496"
}, {
	"author": "石维岩",
	"title": "读《石遗室诗集》呈石遗老人",
	"paragraphs": "有清一代间，论诗首渔洋。渔洋标神韵，雅颂不敢望。归愚主温厚，诗教非不臧。然或失而愚，字缺挟风霜。是皆傍门户，终莫拓宇疆。寿阳祁相国，辅以曾湘乡。寿阳宗杜韩，春海相颉颃。湘乡诗若字，低头豫章黄。杜韩苏黄间，猿翁自助张。郘亭巢经巢，列宿森其旁。诸公丁世乱，雅废诗将亡。所以命辞意，迥异沈与王。穷者秋蟪馆，并世伏敔堂。诗人信以穷，诗道于以昌。石遗老人出，揭橥号同光。双井孕散原，半山孳海藏。韬庵于二者，亦颇扼其吭。节庵工超逸，中晚多感伤。乙庵喜诘屈，深语难浅商。觚庵学简斋，吐珠得苍凉。香宋比陵阳，精卓莫低昂。剑丞视伯足，长者或徐行。博丽斗工巧，云门共龙阳。暾谷迨观槿，后山步趋跄。苍虬起后劲，陈郑观彷徨。壬秋守汉魏，旧派衍湖湘。公度五七言，谢翱欲与翔。喜苏不喜黄，南皮一文襄。各不为地囿，道分而镳扬。诸子自一时，石遗实兼长。石遗持偏师，能以弱制强。石遗挥巨刃，大道辟榛荒。石遗拗秃笔，有时放毫芒。每每下一语，鍊于百鍊钢。生涩者平易，平易者微茫。微茫者冷峭，冷峭者郁苍。池馆恣闲适，江山助凄怆。风雨供驰骋，凤鸾接高飏。词约而事备，貌柔而气刚。视孟穷累累，视韩富穰穰。穷可医肥俗，富可馈贫粮。有如一老树，著花自芬芳。又如老雄鸡，爪觜独擅场。橄榄初苦涩，啖之甘回尝。洪钟无大小，扣之声铿锵。白日忽飞动，大风翻巨樟。攀跻既非易，摹仿焉可常。云从皮陆入，毕竟多皮相。用心已到圣，直逼夫子墙。近人盛宗宋，时服炫古妆。根本不盛大，谬云欲祧唐。学人与诗人，大抵非殊方。往持诗教者，大官坐庙堂。石遗位非高，大力鄙小仓。小仓结公卿，遂令天下狂。公独洁其身，俗士踣且僵。公身虽独善，公名乃弥彰。品诗轶钟嵘，话诗凌沧浪。徵诗逾南山，评诗厌两当。说诗渊无尽，千顷波汪洋。诵诗如闻政，尤能振纪纲。庚戌客宣南，偶见长短章。丙辰过申江，公名震书坊。立志学公诗，此愿久不偿。杂报乏胥钞，剪采贮奚囊。虽未窥全豹，清词沁肺肠。厥后常知公，讲学居上庠。庆历胡安定，元和韩侍郎。今岁侯乙符，言公寿而康。言公工琢璞，琢焉成圭璋。言公敛槎枒，不肯露锋铓。侪辈偶疵谬，舍公孰相匡。后生偶造请，公语必精详。侯子言未终，而今起肃将。年来诗道衰，白战方披猖。其中空无有，咀嚼若秕糠。话言谓独创，寒山实滥觞。谓辟新纪元，击壤早津梁。自命活文学，病已入膏肓。筌蹄视经史，可嗟不自量。野狐思参禅，野马思脱缰。野草终猕薙，野火终自殃。际此道扫地，念公愈不忘。恶风日澒洞，有公抵危樯。途路日纷歧，有公不忘羊。今读《石遗集》，恍如饮琼浆。侯子抱此本，余臂欲先攘。鮀江隔鹭岛，一苇幸可杭。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "凯庐主人康晓峰以沈石田山水卷嘱题为赋柏梁体五十韵以应之",
	"paragraphs": "钱塘江与秦皇山，飞入凯庐之堂前。堂上忽生九点烟，堂下中喷百道泉。矫首回顾眼为穿，暂休还动心茫然。岂有彩笔如修椽，何代何人能写焉？谓真山水言非偏，君曰乃明沈石田。五老不足穷渺绵，三湘殊难画洄沿。飞来一丹化万千，苕溪兰溪蛇蜿蜒。紫霞山头霞欲燃，万松岭顶松凌天。白云红树争绵绵，朱栏翠壁斗娟娟。小桥浮梁左而旋，欹峰侧岛盘且连。有二三子异时贤，或口吴歌脚敲舷。或办布袜青行缠，或壮驱驴老忘先。或书声敌秋声坚，亦有游山翩翩联。亦有活水将茶煎，更有渔竿弄潺湲，更有农具耸双肩。子桑鸣琴散天边，惊起渊底蛟龙眠。子真结屋谷口巅，一壑髣髴半山专。点缀毫末不弃捐，娈化开阖尤雄妍。周去人间五百年，舍周外谁天机全？倪黄吴王不可传，李成往矣遑郑虔。后有图者徒戋戋，那得杭州及秦川？君得此图无一钱，辗转来自米家船。漫笑与周有宿缘，此图犹人脱拘挛。可作遨游地行仙，否则聊参画室禅。君谓画法玄乎玄，我不识画天应怜，拉杂书之我其颠。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "开元寺听虚云上人讲经",
	"paragraphs": "今我有生来洗沐，问师何处导光明。落花流水皆禅味，微笑忘言亦世情。经到解时便成著，心无住处自能生。东坡曾向曹溪去，徒博后来居士名。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "和黄仲琴五十自寿",
	"paragraphs": "乐天知命逢初度，自写吴笺寄故人。五十放翁不称老，两三诗句颇能真。莺花且喜常随眼，鸡黍何妨约近邻。检点生涯成独笑，年来白发与霜新。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "赠杨光祖",
	"paragraphs": "光祖身无五尺强，手扪虮虱傲羲皇。寥天孤鹤舞能媚，老屋寒花开自香。偶作文章若郊岛，每游山水爱穷荒。埋头竟向讲堂去，肯倚夷门学卖浆。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "过恶溪",
	"paragraphs": "龙王庙畔已啼乌，恶鳄溪头又雁呼。去水将愁供浩荡，乱山如梦入模糊。荒凉宿草新碑字，蹭蹬高阳旧酒徒。落日西风莽回首，孤舟一棹过黄垆。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "过北阁",
	"paragraphs": "秀才白日欲饥死，居士青屏能写生。旧地当年尝过此，春江秋意恰相迎。低徊古寺一灯尽，坐对荒城片石擎。归卧南窗数游迹，流云深处三人行。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "韩江楼二首 其二",
	"paragraphs": "湘子桥头雨不开，韩公祠畔云仍埋。江深潮怒千帆急，日落天寒万马哀。尚幸江山属吾士，可无樽酒到高台。王师未报收东郡，又作神京梦一回。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "中秋",
	"paragraphs": "啖饭年华气若虹，既今五十七秋风。试呼天上团圞月，来伴樽前矍铄翁。节物常随人冷暖，湖山不与世穷通。谁知玉宇琼楼地，尽在铜驼荆棘中。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "挽侯乙符",
	"paragraphs": "昔与乙符同歌啸，今来旧地独提携。尖城仄径凄凄雨，布袜青鞋滑滑泥。欲起斯人九原下，难寻坏壁十年题。心惊生意垂垂尽，眼见寒鸦故故啼。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "题《瞩云楼诗钞》   （二首） 其一",
	"paragraphs": "韩江一水西江隔，从来诗派欠陈黄。作家我郡推明代，高调当时貌盛唐。到此何人开户牗，知君命笔不寻常。前尝拔帜鮀城畔，助我侯、吴亦目张。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "题《瞩云楼诗钞》   （二首） 其二",
	"paragraphs": "君常为我话咸同，不与时流竞雅风。新语偶然由玩旧，长星几点自摇空。楼环碧树聊中隐，坐拥群书作寓公。挹取江西水一勺，涪翁之外后山翁。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "学苑庚寅题辞步丘瞩云韵",
	"paragraphs": "荔实周天星照座，桃花满树锦成围。当时避世金坛地，屡扣先生玉版扉。但使江山容老眼，任从鸡犬自高飞。斯须作健茱萸会，看放晴云捧曙晖。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "次韵祝南将入蜀五首 其一",
	"paragraphs": "欲持何语慰蹉跎，衮衮诸公以礼罗。闻道郎君赴西蜀，好寻事迹到东坡。诗人作吏宁今有，词客哀时孰古多。一念蚕丛与鸟道，如今阆水阆山歌。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "次韵祝南将入蜀五首 其二",
	"paragraphs": "我亦同君作意痴，几回想欲上峨嵋。祇缘步履难称健，未是山川有所私。昨日招游石遗老，异时重话习家池。穷生行止常如此，不许达人粗见知。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "次韵祝南将入蜀五首 其三",
	"paragraphs": "满地干戈不可驱，几时复我两京都。羊城胡马近还集，兔岁佛狸死岂诬。剑阁上游天设险，王师南定民其苏。有人为问潮中事，绘事幸无郑侠图。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "次韵祝南将入蜀五首 其四",
	"paragraphs": "勿笑慵翁与物乖，暮年心事自安排。不知家国遑知己，谁问狐狸况问豺。干世当扪王猛虱，建邦肯似子阳蛙？万方盼望春开动，一雨能生百草荄。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "次韵祝南将入蜀五首 其五",
	"paragraphs": "不是君家真爱国，如何一夜耸诗肩。但闻新贵车为步，焉识流民草作毡。心痛议和南渡日，眼惊迁地永嘉年。大言若说书生愤，试读龟堂学杜篇。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "入城",
	"paragraphs": "卯岁离家计七周，酉年重返古瀛洲。街前蔓草青争眼，乱后亲朋白到头。乔木故家几存没，冤魂枯骨孰招收。欲将遗事问韩水，东去无言滚滚流。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "过许伟予敝庐",
	"paragraphs": "不见故人将月馀，近闻崎碌卜新居。由来入世无幽谷，自愿埋名号“敝庐。”死作文章才到此，生逢魏晋定何如。天寒岁暮浑闲事，且尽楼头四部书。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "榕城九月用少陵登高韵",
	"paragraphs": "兹辰欲觅登高处，举目神州半废台。白酒尚容羁客饮，黄花犹傍战尘开。忽逢重九遘阳九，已觉鸿哀又雁哀。惟有少陵言可念，天时人事日相催。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "一日",
	"paragraphs": "一日如何百日知，忍将残泪写危辞。官家门饮三朝酒，陷地争翻五色旗。守既不能还及战，乱诚不可况言离。先民幸处今谁见，闻道尧年似有期。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "除夕",
	"paragraphs": "欲卖痴呆逐众行，岩翁虽老未忘情。低回枕上青春梦，喧寂城头画角声。廿载今宵多作客，万方几处不遭兵？扁舟待办沧浪去，日日江山唤恨生。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "洪阳南溪道中",
	"paragraphs": "舆笋呕哑山径迷，秋风著我下南溪。不遭离乱胡泞淖，自觉川原无町畦。万里乡愁随处写，半竿残日向人低。朋侪为问生涯似，松鼠穿林与竹鸡。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "洪阳中秋示光祖、尚芳",
	"paragraphs": "强移栖息石桥头，行矣洪阳更少留。把酒问天循旧例，同君异地话中秋。已无庾亮登楼兴，况觅新亭对泣流。可奈岁时望京国，笙歌半壁是巴州。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "印月别却寄",
	"paragraphs": "此别馀年几相见，不辞仓卒话酸辛。既殊痛哭西台日，都作衣冠南渡人。掠阵鸧鹅秋若诉，射城弓夭梦成尘。孤怀便得杨张解，斗大山城亦怆神。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "夜",
	"paragraphs": "北斗峥嵘未可依，更堪回首对斜辉。看天缩手心如醉，去国逢秋恨合围。薇蕨梦魂故国是，蓬莱宫殿汉家非。祇今鼓角山川夜，信有诗人咏式微。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "十月十日寄杜宝珊",
	"paragraphs": "十月十日小重阳，南山北山郁相望。百思国事浑不解，一见故人喜欲狂。其雨其雨日杲杲，曰归曰归途茫茫。若使明年仍今岁，吾汝何言叩上苍。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "途中书所答",
	"paragraphs": "问翁何事驮车忙，为道村南禾黍黄。却恨皇天无老眼，不来好雨洒秋阳。果然此季沟还涸，未待新冬岁既荒。颇听官家能抗旱，老农随处据胡床。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "书感",
	"paragraphs": "木落云荒石更顽，沙乾渚涩水孱颜。洪阳九日天晴暝，鮀岛三年梦往还。影里龙旗悬万国，池中鳞甲动千山。越疆闻说兵犹满，落日孤城泪自潸。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "秋尽日望韩江用少陵《秋尽》韵",
	"paragraphs": "往事韩江水不回，白头聊寄小城隈。淹留岁月成逋客，寥落亲朋隔酒杯。兵气未随秋意减，归怀犹逐雁声来。故乡花草知何似，蛮菊湖花满意开。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "寄叶照畹翁",
	"paragraphs": "赤骥能识途，不食胡地草。白凫对鳞介，已避腥膻早。翁亦抱此怀，慵岂异其抱。去国经四年，两无一字道。猛虎横凤城，吞鲸立鮀岛。杀戮到妇女，遑问男壮老。故乡消息来，我军未征讨。惟见酒数杯，缓此千忧捣。惟求日三餐，嗟哉色枯槁。自古谁无乱，道气终相保。",
	"id": "d79f487c-5567-38c4-9aae-5a8ec0f0fd90"
}, {
	"author": "石维岩",
	"title": "中秋夜见月而复蚀慨然而作",
	"paragraphs": "纤云四卷虚秋涛，一轮飞山山不高。山城寥寂鼓吹绝，满眼江湖归心舠。平生羁旅适节物，何与邦国分丝毫。袁渚庾楼但陈迹，我每踌躇首为搔。异代清谈召夷祸，后来排媢亦相遭。未是陆沉皆尔汝，坐令漂泊到吾曹。况复世难迫旦暮，九州万国悬旂旄。覆翻云雨无不可，猥肯亮话争时髦。今宵何事还投醪，琼京玉宇埋蓬蒿。夸蛾负山帝所挠，羿弓刚斧无由操。请我将军莫自牢，俄顷洛兵著白袍。苍水使磨瑩赤绦，龙伯人连钓金鳌。赤龙黑鸟纷腾逃，刳划暇蟆薰天臊。收拾星河光破碎，重辉层巅百仞濠。老夫东野寒虫号，化为太白峨眉豪。不作玉川来下涕，不用昌黎讥贪饕。嗟哉言诞而心劳。",
	"id": "d79f487c-5567-38c4-9aae-5a8ec0f0fd90"
}, {
	"author": "萧劳",
	"title": "示女孙可佳",
	"paragraphs": "九龄书大字，诗句忆少陵。汝亦始是岁，十三小有成。遂蒙时贤奖，挥毫逐群英。坛坫曾对客，名字闻东瀛。书娴左右手，尤为众所惊。吾恐汝骄傲，器小因易盈。吾恐汝怠忽，涂抹失典型。还当攻篆隶，今古草兼并。作书须学问，否则俗且伧。学为书之神，学富笔纵横。学为书之骨，骨立书峥嵘。判然雅与俗，优劣识者评。吾望汝勤学，写作同竞竞。国家方培材，努力期前程。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "逍遥",
	"paragraphs": "逍遥与寂寞，品来滋味长。独坐共谁语，读画且面墙。覆窗树有荫，闻歌鸟无腔。凭阑连云暗，开帘过雨凉。一楼闲居处，风月辄相将。忽然思千里，魂梦驰江乡。江乡易往返，依旧眠胡床。不自惭懒惰，翻笑他人忙。偶发清游兴，出步草荒荒。西苑荷渐败，东篱菊未黄。预沽桑落酒，一醉待重阳。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "中山诗词社成立",
	"paragraphs": "文学久衰微，声诗嗟陨坠。坛坫草荒荒，唱酬鲜朋辈。岂不念李杜，薪传火难继。南唐迄北宋，音律忽已废。今朝喜结社，弦歌逢盛世。登高恣一呼，飘然群贤至。定期接汉唐，渊源欣有自。古调遏行云，频击唾壶碎。缓按红牙拍，浅斟亦堪醉。此道存老马，吾愿备鼓吹。谱我欸乃曲，筝琶添异味。欲学陈大声，檀板争先试。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "题呼延夜泊狂草赋长卷",
	"paragraphs": "夜泊走笔赋狂草，腕底赋书两俱好。近世争推王觉斯，铎也埋幽傅山杳。王郎高歌斫剑铓，张颠书后狂更狂。目无伯英与怀素，一挥星斗堕砚旁。吾曾楷法摹钟王，运肘力怯鼎莫扛。老来挥毫草荒荒，狼籍纸端刺与芒。君书宛转心手畅，清泉九曲水流觞。殿卷似吹隃麋香，主人宝之储缥囊，惊看永夜腾辉光。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "辛酉上元夜雪倏睛月出有作",
	"paragraphs": "辛酉正月元宵雪，皑皑贴地氍毹白。仿佛人在琼瑶殿，身心乾坤同一洁。遥野冰缀千树明，长空鸦飞数点黑。老屋风来不自东，冷云乱絮飘从北。大荒堆盐眺无垠，皤翁欲向此中失。清游倍觉行路难，袜解谁为王生结。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "春寒放歌",
	"paragraphs": "令节烧灯上元后，朔风飏挟沙石走。斗室炉火坐无温，衣敝缊袍时袖手。人尽耸肩怨天公，不降瑞雪簸狂风。东君却无权在握，惆怅寒勒花不红。借问阳和匿何处，或在闾阖之深宫。留眼定待春光好，眼中人老春不老。千树万树皎且妍，双鬓逢春从枯槁。今年仍有花酬人，花向老人眼中新。欲把长笛吹到晓，枝头红杏落纷纷。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "吾书歌",
	"paragraphs": "金文石鼓摹难好，楷法早荒况衰老。醉墨纵横信手涂，吾书只宜属草稿。云麾碑仿李将军，尤爱郇公五朵云。朝夕相对一挥笔，惆怅未能得其神。其间河南最秀发，结构稍稍见风骨。欲扩盈寸为榜书，致力亦曾肱三折。平生嗜书原性情，不向人间贪浮名。索吾书者谢酬报，肯学胜流计奇赢。吾自搦管书吾诗，吾诗比书或过之。书罢狂歌笺散落，不收付与秋风吹。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "读孟郊贾岛诗",
	"paragraphs": "郊寒岛瘦吾所喜，别饶滋味在就里。如画一石数竿竹，萧萧疑有清风起。戛玉敲金胜草树，何必乱山横眼底。江河浩洗泻急湍，不如山泉流甘泚。花茧莺涩当吾前，手持一编吟未已。谢绝大肉与芳醪，嚼此味同鲈鱼美。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "中秋别侠堪",
	"paragraphs": "秋色秣陵城，访君杯共倾。贫犹教客满，狂独以诗鸣。坐上已收弈，天涯方斗兵。仍怜别时月，相送至今明。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "登西山秋余十日矣",
	"paragraphs": "四时景不同，秋以肃为功。风冷吹山瘦，霞残让叶红。钟声寂寞后，雁影有无中。重访前朝寺，凭高望远空。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "夜雨",
	"paragraphs": "衰年仍赁庑，不与隐居同。万瓦有情雨，一楼无价风。妙辞沉砚黑，凉梦入灯红。吟罢胡床卧，鸡声檐溜中。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "秋晚 其一",
	"paragraphs": "岁时又晚秋，极目倚栏干。林叶雨中瘦，雁声云外寒。人存叹已老，枫艳惜将残。欲挽狂澜住，江河仍急湍。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "秋晚 其二",
	"paragraphs": "婆娑似枯树，秋暮意云何？放眼青山下，惊心黄叶多。群莺俱寂寞，一雁独悲歌。寄与南中讯，老夫方养疴。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "归来",
	"paragraphs": "鸡鸣梦早醒，身世感飘零。愁鬓一朝白，闲山万古青。风云灰壮志，花月伴颓龄。四海归来日，朋交似曙星。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "花朝将近",
	"paragraphs": "花朝屈指近，佳日事幽寻。春雪馀寒色，初阳孕暖心。绿才环一水，红已动千林。待听流莺语，嘤嘤弄好音。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "春宵",
	"paragraphs": "孤灯宵作伴，破晓日初殷。年老起常早，梦多眠不闲。新词馀健笔，故镜感衰颜。芳草青如许，鬓边春独悭。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "日暮",
	"paragraphs": "日暮凭栏立，赏心一破颜。雷鸣数声鼓，云画万重山。放眼古今事，侧身天地间。微尘何足道，馀岁养疏顽。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "雨霁",
	"paragraphs": "天时穷变化，白日忽浓阴。电焱惊昏目，雷霆启壮心。激湍鸣一涧，飞雨濯千林。风动云空扫，斜阳在碧岑。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "梦稚漱",
	"paragraphs": "生死廿年别，孤坟傍海门。可怜残夜梦，忽对故人魂。戎马曾相觅，书函已不存。觉来抚孤枕，泪眼一灯昏。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "沽上访寒云墓有作，年久忆首四句而忘其半，因足成之",
	"paragraphs": "帝子竟尘梦，空馀绝妙辞。结交到朱亥，摛藻比陈思。沽水人来日，墓门草长时。朋交眼中尽，回首泪如丝。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "忆女",
	"paragraphs": "霜染半江树，江干视疾时。病馀怜汝瘦，世难感吾衰。定望长依倚，翻成久别离。西风吹老泪，不断似蚕丝。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "述怀",
	"paragraphs": "杨子悲歧路，衰年亦可思。故人求在史，生事寄于诗。尚友溯千古，苦吟连四时。尘寰论流品，清浊寸心知。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "病起",
	"paragraphs": "往事炊梁梦，胜游迹易陈。两间人是客，一病鬼为邻。未得石争寿，欲从花借春。东风吹到处，数点老梅身。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "怀里千",
	"paragraphs": "物换岁时易，相思八月初。芳魂动黄菊，秋色老红蕖。念切梦常数，见稀交似疏。东西一城隔，尺素盼君书。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "冬曝",
	"paragraphs": "高楼许南面，冬日射窗隈。花与人同曝，云停客不来。石侔孤嶂起，兰喜一茎开。几案常嫌小，纵横故纸堆。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "春雪",
	"paragraphs": "东风吹乍起，著物细泠泠。雪点山河丽，春呼草木醒。寒岩方染黛，老眼亦回青。红紫期桃杏，清游挈酒瓶。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "示景星",
	"paragraphs": "四海澄清日，忽然造敝庐。深文周纳甚，多故过从疏。白发新年落，青山旧梦余。挑灯谈往事，老泪一欷歔。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "挽张伯驹 其一",
	"paragraphs": "胜事皆陈迹，骚坛尚系思。籸盆同守岁，烛影伴歌词。馀兴敲诗钵，清辞出酒卮。范张鸡黍约，挥泪哭斯时。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "挽张伯驹 其二",
	"paragraphs": "庚寅曾结社，斗韵似鏖兵。客路残朋旧，乡音老弟兄。茶毗销骨日，薤露断肠声。执绋同临吊，眼枯范巨卿。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "挽张伯驹 其三",
	"paragraphs": "投戈习文事，歌咏早知名。格调成容若，指挥陈大声。兴来吟短柱，老未请长缨。粉墨登场日，传言动凤城。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "挽张伯驹 其四",
	"paragraphs": "故居怆重过，白战影空留。客散诗谁和，人亡弈未收。华堂怜旧燕，佳种剩牵牛。感逝门前水，春深呜咽流。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "题梓州杜甫草堂",
	"paragraphs": "飘零西蜀客，邻里去思长。魂已辞茅屋，春犹恋草堂。山头吟独苦，诗句嚼仍香。千古文章在，师承溯盛唐。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "馀年",
	"paragraphs": "园林春色意常牵，芳馥飘零辨后先。全盛开花思去日，将残数蕊感馀年。更无奇嗜除诗外，剩有豪情尚酒边。九十韶光权一醉，秋风落叶又樽前。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "哭友",
	"paragraphs": "话到劫灰宁忍闻，交游瞥眼死生分。峰从别后重招我，花再开时不见君。空对低云堕双泪，更无宿草认孤坟。魂留应傍佳山水，酹酒哦诗向夕曛。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "残秋",
	"paragraphs": "却扫人间易夕曛，青眸尽日望高雯。残花犹与秋争命，离雁频从夜觅群。众木齐鸣风猎猎，虚窗乱打叶纷纷。拌看霜雪今年尽，待访春光百草薰。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "寒夜",
	"paragraphs": "全抛故纸问何曾，寒掩空斋睡未能。一代诗名劫馀草，百年心事夜深灯。新章细录拂笺垢，古墨闲磨消砚冰。文字得时传久远，不然埋没竟无称。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "蜀中除夕柬节和",
	"paragraphs": "蜀国逢春把酒杯，中原翘首已蒿莱。一年君夕君当守，万里此行春又回。江水何尝流恨去，梅花犹自带愁开。不闻箫鼓辞残岁，猎猎长风画角哀。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "丛碧自辽东归，访其故居，院宇易主，一室容膝而已（录一）",
	"paragraphs": "空梁细落燕泥香，绝徼人归认画堂。旧物青毡新岁月，故家乔木小沧桑。名花有泪馀倾国，芳草无情绕断墙。门对西山长不语，一屏苍翠送斜阳。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "梦中得“秋风人对残花立”句，自谓有小山“落花人独立”意味，足成一律",
	"paragraphs": "乍见朝阳易夕晖，死归生寄去几希。秋风人对残花立，夜雨魂随冷雁飞。文字名山千古在，朋侪落叶一时稀。成均负笈犹能忆，回首凄凉旧帝畿。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "残秋吟兴",
	"paragraphs": "流水无声换景光，闲量日影几何长。时迁花事俱衰歇，秋至山容亦老苍。黄叶看教愁病眼，西风吹不断诗肠。联绵句作蛛丝吐，拌共严霜战一场。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "萧斋",
	"paragraphs": "僦屋名斋寄此身，一年风物易新陈。花时烧烛馀今我，雪夜摊书对古人。欹枕难成千里梦，巡檐独折一枝春。乱离衰朽朋交尽，剩与乾坤作主宾。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "凭栏",
	"paragraphs": "山醒雪涊又春天，濡染东风几许妍。头白花红同过日，人贫诗富各增年。半湖新水疑临境，满地青苔欲拾钱。危槛身凭楼一角，却教心系乱峰前。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "春晚",
	"paragraphs": "三月韶光欲褪新，书城安置老来身。一年常恨春抛我，千古闲观史论人。鸟算知音因自喜，花才识面便相亲。绕行踪迹红尘外，洗眼忽惊云水邻。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "归来",
	"paragraphs": "归来湖海老京师，一卧衡门岁序驰。文字新交头白后，乾坤再造眼青时。无端胃瘵因疏酒，一任身贫不到诗。佳句应从佳日得，春风桃李系人思。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "冬藏",
	"paragraphs": "三冬闭户谢登临，老屋虚檐匿冻禽。催客漫吟惟酒意，伴人无寐见灯心。每因寒节愁花少，独剩幽怀望雪深。扶杖行寻松竹径，皑皑一为浣尘襟。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "雨中偶得",
	"paragraphs": "吹过乍闻雷雨腥，眼前风物簇闲庭。缘墙枯藓重添翠，齐屋长杨一洗青。大字能书关胆气，好诗频吐系心灵。舒笺按拍方乘兴，磨得隃麋古砚馨。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "招饮孔马两诗人",
	"paragraphs": "卅载幽居寄远村，招邀二客莅柴门。小鲜惭未陈鱼脍，诸品真成咬菜根。竹漆绿沉诗在手，葡萄红注酒盈樽。更留佳句醺然后，此会秋窗梦一痕。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "柬凡章里千",
	"paragraphs": "揽镜科头白发侵，栖迟日下岁年深。骑驴踏雪三冬近，野客孤云二客临。饮酒颓龄聊写意，鏖诗败阵尚雄心。寂然坛坫馀吾辈，击钵声中共一吟。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "晓雪",
	"paragraphs": "更尽虾蟆天未明，老鸡憎晦詈声声。九霄宫阙寻何许，万斛珠玑倏一倾。眼底缁尘看不见，人间险路望初平。山川粉本宜长在，照彻寒宵待月生。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "忆渝州",
	"paragraphs": "暂将巴蜀作长安，回首中原泪屡弹。家国方危烽畔住，江山信美雾中看。书楼一角夜初永，字水双流秋不寒。满眼俱为诗境界，吟成七字总悲酸。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "春日杂诗（录一）",
	"paragraphs": "纵酒寻幽迹尽陈，衰年无价视芳春。折来插向银瓶看，只有桃花不负人。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "梦曼芹",
	"paragraphs": "春风狂曳泪如丝，万树花飞怨此时。无限温黁昨宵梦，却回青鬓对峨眉。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "梦曼芹 其一",
	"paragraphs": "汴水东流岁屡徂，前尘影事已模糊。不知张绪当年柳，曾到婵娟梦里无。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "李斯",
	"paragraphs": "临刑上蔡思黄犬，献计西秦负白鱼。四百馀人更增尔，不留腹笥未烧书。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "浣溪纱 客舍残秋",
	"paragraphs": "逆旅频年异壮游，行踪少日遍南州。乡关何处一登楼。冷雨天边催过雁，寒秋屋里对牵牛。灯前白发见花羞。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "虞美人",
	"paragraphs": "相传十月生盘古，我岂鸿蒙侣。暖风吹入小阳春，此日空思酒市醉归人。心期常在今年雪，孤洁天涯客。寒冬时序兴偏长，尚有嚼花诗句早梅香。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "浣溪纱 其一 过少日僦居旧巷",
	"paragraphs": "淡扫蛾眉淡理妆，春风巷陌惹衣香。银河一道隔红墙。眼底逢迎通美盼，门前嬉戏立斜阳。重过旧地断人肠。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "浣溪纱 其二 过少日僦居旧巷",
	"paragraphs": "只有分离可驻颜，别时人正似花妍。寸心留影对婵娟。细认朱门行巷底，闲寻芳草过街前。春教花发满颓垣。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "临江仙 其一",
	"paragraphs": "姚黄魏紫倾城色，年年绚烂如霞。今来篱畔足风沙，可怜憔悴洛阳花。柳絮未醒飘泊梦，飞寻漠漠天涯。落红犹似石崇家，葬身同付玉钩斜。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "临江仙 其二",
	"paragraphs": "探看青鸟无消息，眼穿芳讯迟迟。猩红著色上花枝，花前旧事惹相思。游絮落英同逐水，水流岁序潜移。风光犹记别离时，系情杨柳万千丝。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "临江仙 其三",
	"paragraphs": "年年容易韶光老，共伊别后重逢。又听莺语柳帘中，吹醒宿醉晚来风。云淡烟消春日暖，而今景物还同。当时人立画桥东，桃花一树可怜红。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "虞美人 忆旧",
	"paragraphs": "乱离同向深山住，山暖红千树。东家流水入西邻，常喜两边春色得平分。闲行细路青苔地，无计相回避。含情今日折花枝，只恐明年肠断杏花时。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "鹧鸪天",
	"paragraphs": "病眼看花花可怜，胆瓶注水小窗前。二年春日眠蚕室，万里秋风望雁天。双鬓改，一身闲。杏娇枫冷梦千山。不须鸡唱催人醒，已听五更钟漏寒。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "山花子",
	"paragraphs": "剪来芍药插银瓶，晓艳初阳夜媚灯。屋里衣香消散后，可怜生。坠粉有心疑堕泪，凝脂无语自含情。花解伴人俱不睡，数残更。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "浣溪沙 其一",
	"paragraphs": "眉砚携将远度辽，归来人似燕寻巢。画梁蛛网惹青袍。没骨缠绵思芍药，灵心舒卷梦芭蕉。春风曾到旧堂坳。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "浣溪沙 其二",
	"paragraphs": "低唱刀环伴细君，一囊诗画两归人。平泉草木藉传神。菊蕊已醒彭泽梦，桃花犹带武陵春。仙源鸡犬似仍闻。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "念奴娇",
	"paragraphs": "买舟东去，少时曾凭吊，六朝人物。午夜闻鸡怀祖逖，频看吴钩悬壁。白日鸣榔，悲风落木，卷起潮如雪。渡头麾扇，犹思当日豪杰。不见桃叶桃根，春来江路，仍见桃花发。异代繁华醒后梦，数点渔灯明灭。皤鬓全新，青山不改，换却蒙头发。泰淮流水，依然沙照残月。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "东风第一枝",
	"paragraphs": "草色遥看，山光近挹，雪消潜润香土。木兰好系双桡，柳线嫩垂半户，残冬乍醒，却不识春来何处。算只得、拈断游丝，休续旧时愁缕。颓废似放翁意态，安稳是醉乡情绪。试听莺弄新声，又见燕偕故侣。诗怀无限，尽付与、霏微烟雨。望一片、红树林深，难禁梦魂飞去。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "绮罗香 感逝",
	"paragraphs": "故意回澜，深情赚泪，今日自思多悔。翠袖青衫，流去妙年如水。趁良辰、夜月樽罍，觅幽境、春风桃李。认当前柳幂花帏，客魂淹没旧愁里。人间留得败履，怅仙山路远，烟波千里。白发旋生，写出断肠心事。傍杏花、疏影横斜，擪玉笛、数声吹起。奈凄凉、再度芳时，眼中乱蕊。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "公子归来后。算酬庸、强秦再破，妇人醇酒。监者侯赢名尚在，同与夷门不朽。仗卧内、兵符私授。几阵干戈尘世换，傍隋堤、种出千柳丝。清汴泻，锦帆骤。加身早制黄袍就，趁陈桥、残宵醉里，大军齐吼。铁骑忽然金兵至，仓卒徽钦北走。剩败草、荒烟遗堠。九市凄凉朋僚散，更谁闻，夜唤樊楼酒。兴废迹，一番又。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "堤柳今憔悴。傍台城、千年未涸，一湖烟水。喔喔鸡鸣听似旧，望里尘埃古寺。算都是齐梁遗事。江草江花无终极，数兴亡、易换人间世。东晋灭，宋陈继。波涛尚带新亭泪。接晨钟、宫妆未就，景阳楼圮。感逝伤怀肠暗断，声在桓伊笛里。五马渡莓苔仍恣。谣应化龙龙去后，认依然、王气秦淮涘。成败迹，永相履。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "虎踞龙蟠地。旧曾闻、东南坐断，紫髯吴帝。钟阜凿穿秦淮泻，犹有金陵王气。数六代兴亡相继。阅历繁华台城在，剩残红、宫井胭脂腻。虫自泣，傍苔砌。烟波也似知人意。莫愁湖湔愁几许，满湖愁思。千顷荷花无客赏，俱付渔家艇子。眼中少齐梁朝士。后主当年多少恨，念悠悠恰似春江水。流不尽，古今泪。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "满庭芳 春思",
	"paragraphs": "风勒花迟，云埋山瘦，一春佳景添情。浥尘朝雨，长路草还生。年少金鞭指处，红蹄骤、马滑泥馨。空回首、寻源问壑，衰暮思纵横。悬旌，心不定。休吟老骥，但诉流莺。算离散朋交，聊作诗盟。旧句抛残渐尽，人尚在、歌啸闻声。愁重对、清游昨岁，桃李一林明。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "国香慢 晚雁",
	"paragraphs": "又见枫红。赚秋霜两鬓，过雁声中。天涯久无书寄，漫道相逢，自是南飞已晚。带朔雪、行断遥空。连年往还数，草木知寒，关塞先冬。那辞征路苦，正汀洲入画，芦荻丛丛。稻粱何许，呼侣困避雕弓。莫说横阳便返，近炎溟犹有宾鸿。归来待传讯，柳暗花明，万里春风。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "遥访荆州戍。迅行来、荒城不见，一楼雄楚。犹有好风吹落帽，谁是龙山旧侣？剩破庙、凄凉关羽。瓦砾纵横兼春草，望离离、半入章华路。兴废事，听莺语。当年艳说刘郎浦。算而今、烟波只有，老渔争渡。浩荡江流长不改，曾见英雄割据，但留得、无情云树。征战人间难休歇，正乘潮、远近闻鼙鼓。吟未就，庾台暮。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "信马金闾道。称郊游、垂鞭岸帻，指看林表。芳草绿迷寒山寺，犹听钟声破晓。换白祫、春衣行早。泉泻虎邱莺啼树，料烟花、不让吴时好。绵国祚，古来少。吴宫麦秀吴娃老。剩孤城、门题破壁，楚隳吴沼。后日风光诗人管，闲访灵岩啸傲。更几度、琴台凭吊。夕照沧浪亭畔水，有长藤半死松间绕。疏蕊落，不须扫。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "十度过西楚。恰相逢、干戈满目，四郊鼙鼓。自古彭城征战地，不见悲歌项羽。对凄惨、芜城残戍。戏马台空游人少，况萧条、九日多风雨。烽燧里，倏来去。当年甲士俱黄土。后时看、依然带甲，斗兵如虎。尚记清秋南渡日，行李曾经此路。独拄笏、桓冲幕府。长叹投簪还北上，首重回、烟霭江东树。惊瞥眼，即前古。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "地溯无终古。换棋枰、仓皇一命，瘠民须抚。晓放征车东驰疾，望见春烟破处。乱山出、花明千树。掘得玉鱼兵燹后，及时来、收拾残陵墓。惭夹道。迓明府。长城复堞行边去，正茫茫、高墙立马，北陲遥顾。铁骑仍看横关塞，闲听溪声自语。仿佛说、当年防虏。明月清风千嶂里，剩深宵、灯火荧荒戍。霖雨梦，忆前度。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "终古孤峰峙。啸歌中、长风碣石，海潮吹起。暮岁壮心叹未已，魏武凭轩顾视。恰及壮、吾曾临莅。万树飞花前朝寺，认红埋、乱甃高低砌。谁著色，画屏丽。平铺大礐流清泚。夏泉瑩、携醪坐饮。一杯芳旨。细雨群松迷涧路，岩罅云窝小憩。照巅际、斜阳初霁。老至青山犹入梦。菊重开，只有他年泪。弹指顷，异人世。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "梦向邯郸醒。忆前时、寒灯逆旅，顿丘将命。来去丛台空吊古，愁觅村醪酩酊。更策马、流沙驰聘。一角孤城澶渊近，认莱公、烟雾旄旗影。胡虏破，甲兵盛。雄材魏武曾为令，眼中馀、难耕斥卤，室如悬磬。南八男儿惟死耳，斫指丹心独炳。祭伏腊、乡祠犹剩。欲问桑间声色旧，有渔樵、行过无人应。望濮上，碧芜冷。",
	"id": "38906e93-4ef8-3b60-ae7b-6cf0f84da080"
}, {
	"author": "萧劳",
	"title": "贺新郎",
	"paragraphs": "招客论文字。对栏前、芙蓉讯水，玉泉清泚。人似雨中黄叶树，吹落秋风满地。觅坛坫、诗盟寒矣。韵事犹传张京兆，画棋枰、淡扫双眉翠。关塞远，遂归计。残编弃尽蟫鱼死。念天涯、朋交在否？雁无书寄。欲访君居潮依旧，偏阻征航一苇。正卧病、哀蝉声里。烛影红摇逢除夕，谱新词、按拍年年记。回首剩，几行泪。",
	"id": "38906e93-4ef8-3b60-ae7b-6cf0f84da080"
}, {
	"author": "温倩华",
	"title": "春日杂诗 其一",
	"paragraphs": "料峭春寒二月中，小桃花底掩银栊。湘帘窣地无人捲，放入一丝杨柳风。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日杂诗 其二",
	"paragraphs": "晚妆楼上独凝眸，心逐杨花过陌头。红是斜阳青是草，不分明处是春愁。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日杂诗 其三",
	"paragraphs": "万千红紫斗繁华，三月江南春事奢。敢说儿家新富贵，胆瓶供满牡丹花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日杂诗 其四",
	"paragraphs": "鸭炉香烬篆烟微，落絮随风入绣帏。恼煞画梁双燕子，忍衔花片放春归。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日杂诗 其五",
	"paragraphs": "困人天气乍寒轻，长日如年睡意深。燕子不归人不语，隔墙偏有卖花声。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日杂诗 其六",
	"paragraphs": "柳烟分绿上眉头，水皱山颦不自由。已是閒愁愁未了，又因风雨替花愁。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "检点",
	"paragraphs": "一番微雨廿番风，零落芳菲断梦中。检点春愁消不尽，蔷薇新著一花红。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "寄畅园",
	"paragraphs": "斜阳横雾旧楼台，野草閒花任意开。剩个哀蝉话兴废，遥天笙鹤不归来。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "寒山寺",
	"paragraphs": "断垣荒井不胜秋，寂寂寒山相对愁。莫放钟声来夜半，有人痴梦到孤舟。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "秋夜 （录一）",
	"paragraphs": "淡云微月两朦胧，欹枕初惊一叶风。银汉未斜人未寝，卧听凉露滴梧桐。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春愁曲",
	"paragraphs": "桃花著雨胭脂透，六幅湘帘风里皱。红闺底事不成欢，多半腰肢为春瘦。东风如剪拂帘钩。只剪韶光不剪愁。寂寂房栊人中酒，依依情绪燕登楼。楼头杨柳凄然绿，镜里蛾眉远山蹙。蛛网晴添织女丝，鲛绡夜染湘妃竹。惜春心事倩谁知，红豆离离缀满枝。一晌朦胧重记省，不知春去几多时。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "四时闺咏和翠娜即次原韵 其一",
	"paragraphs": "落花红斗夕阳酣，人立閒庭曲槛南。望见柳梢眉样月，屈来纤指恰初三。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "四时闺咏和翠娜即次原韵 其二",
	"paragraphs": "向晚荷风一院香，芭蕉帘外月初黄。荧灯作队劳相引，九曲桥边来乘凉。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "四时闺咏和翠娜即次原韵 其三",
	"paragraphs": "吹笛何人夜倚楼，思乡有客正低头。秋窗偶写黄花影，雁足灯添石脑油。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "四时闺咏和翠娜即次原韵 其四",
	"paragraphs": "双笼翠袖蹙双蛾，欲访梅花奈冷何。消息忽听痴婢说，南枝花比北枝多。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "前题再和翠娜（录二） 其一",
	"paragraphs": "一天风雨打花梢，庭院阴阴昼寂寥。怪底日来消瘦甚，为花愁损阿蛮腰。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "前题再和翠娜（录二） 其二",
	"paragraphs": "吹残一曲紫云箫，小挹荷风上画桥。恰好晚凉新浴后，轻衫初换白生绡。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "寄怀江素琼表妹（录三） 其一",
	"paragraphs": "年时劳燕各西东，似隔云山几万重。一样芳心无处诉，落花庭院又东风。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "寄怀江素琼表妹（录三） 其二",
	"paragraphs": "露凉风静月明时，无限离情系我思。最忆蕉窗风雨夜，夜深烧烛共论诗。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "寄怀江素琼表妹（录三） 其三",
	"paragraphs": "无端小别又经年，开尽梅花雪满天。为问谢家妆阁里，可因风絮擘吟笺。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "闻翠娜卧病以诗代简（录二） 其一",
	"paragraphs": "予怀渺渺正思君，一纸瑶华下碧云。惊说缠绵春病久，腰围不称旧罗裙。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "闻翠娜卧病以诗代简（录二） 其二",
	"paragraphs": "料应消瘦减容光，懒向床前理晓妆。为祝东风吹病去，一齐散入落花香。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其一",
	"paragraphs": "荷香一缕晓风吹，槐院浓阴日上迟。小立闲庭无个事，花间细数露珠儿。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其二",
	"paragraphs": "抛书人倦昼如年，金鸭香消断续烟。八尺桃笙凉似水，梨云一枕梦游仙。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其三",
	"paragraphs": "自将冰剪镂银瓜，细碎花痕晕绿华。艳说海棠红烛照，此灯应合照莲花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其四",
	"paragraphs": "一弯眉月上梧桐，散尽馀霞一抹红。人意最佳新浴后，轻衫小立藕花风。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其五",
	"paragraphs": "帘筛碎月一天凉，小憩藤床觉梦长。睡起忽惊枕函馥，鬓边新堕夜来香。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其六",
	"paragraphs": "晚风庭院纳凉时，戏扑流萤绕短篱。生小情怀犹未减，阿娘嗔说太娇痴。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其七",
	"paragraphs": "一服清凉沁齿牙，银刀细剖绿沈瓜。午窗寂静无聊赖，小注清泉学灌花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其八",
	"paragraphs": "日长心事付棋枰，一局敲残夕照明。悄立桐阴负双手，閒中静听乱蝉声。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消夏杂诗 其九",
	"paragraphs": "明湖十里波如镜，双桨临流俗虑空。羡煞采莲人说道，儿家却住藕花中。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春风",
	"paragraphs": "垂杨拂拂傍檐牙，小倚回廊堕鬓鸦。愁里光阴风蝶乱，画中城郭纸鸢斜。欲凭小扇兜飞絮，故倩游丝网落花。每到晚来偏料峭，薄寒偷入碧窗纱。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春雨",
	"paragraphs": "细雨春灯伴寂寥，小楼深夜听潇潇。横烟不展山颦黛，压力难禁柳折腰。芳草王孙迷去路，杏花消息问明朝。子规声里凭楼望，画出江南十五桥。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春阴",
	"paragraphs": "轻阴借得护群芳，不枉虔心上绿章。疑雨疑睛浑莫定，乍寒乍暖费商量。花笼薄雾生娇晕，柳带疏烟学舞忙。屈指韶华将九十，东皇著意酿春光。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春晴",
	"paragraphs": "暖风扑面开新霁，啼鸟关心报嫩晴。一路远山螺黛好，六桥春市马蹄轻。画船稳泛桃花水，绣陌常听柳浪莺。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "多少踏青人似织，衣香花气不分明 和孙苏玉前辈咏荷十二首（录十） 忆荷",
	"paragraphs": "寻芳春泛木兰舟，十里银塘记旧游。翠盖红衣何处是，满湖烟水冷于秋。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "访荷",
	"paragraphs": "玉箔珠帘漾嫩晴，画船齐趁晚风清。访花载酒人多少，断续时闻打桨声。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "赏荷",
	"paragraphs": "泻珠曳玉两馀天，浴出莲花分外妍。十二碧阑人倚遍，夜凉如水月如烟。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "采荷",
	"paragraphs": "看花小步傍汀洲，风送清凉气似秋。一缕歌声何处起，垂髫人放采莲舟。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "供荷",
	"paragraphs": "移来消暑破烦中，月佩霞裾漾暖风。位置胆瓶三十六，叶宜深翠蕊且红。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "写荷",
	"paragraphs": "逃出华严仗笔端，生香活色墨初乾。炎凉态度原如此，付与蜻蜓侧目看。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "绣荷",
	"paragraphs": "夜来才调擅奇新，素手纤纤擘线匀。不怕秋风再相妒，生绡一幅驻丰神。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "问荷",
	"paragraphs": "绿波如镜认前身，可自泥涂忏宿因。千古知音除茂叔，阿谁珍重体芳心。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "红荷",
	"paragraphs": "美人打桨入花丛，人面桃花各自红。最是晚霞笼照处，万枝斗艳夕阳中。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "白荷",
	"paragraphs": "缟衣素袂淡丰神，微步凌波绝点尘。岂是芳心表高洁，水云乡合住仙人。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春寒",
	"paragraphs": "疏雨留寒湿画栊，浓雰留影镜屏中。东皇密意无人识，只怪桃花不敢红。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "夏日偶成（录二） 其一",
	"paragraphs": "满沼荷香托暮云，水晶帘幕逗斜曛。临池不禁嫣然笑，雪样柔颐印簟纹。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "夏日偶成（录二） 其二",
	"paragraphs": "碧天无际晚霞收，倒映银塘月似钩。十万转盘珠不定，荷花荷叶各争秋。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "早秋即事",
	"paragraphs": "一夜潇潇雨，金风剪残暑。池荷报秋来，叶叶作愁语。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其一",
	"paragraphs": "几声啼宇一春终，庭院深深葬落红。晚泣斜阳朝泣露，愿随流水怕随风。拈来因果愁难数，老去容颜色即空。叮嘱奚奴勤扫取，莫教零乱辱泥中。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其二",
	"paragraphs": "阑珊改尽旧丰姿，凤泊鸾飘别故枝。飞向谁家春寂寂，却依芳草意迟迟。夜来风雨愁无那，门外天涯梦不知。输与杨花遭际好，扶摇偏有入云时。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其三",
	"paragraphs": "无言凝泪落毵毵，残艳何劳燕子含。都作旅行向天末，那禁回首望江南。忏除绮障三生业，梦醒繁华一现昙。等是有家归未得，树犹如此客何堪。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其四",
	"paragraphs": "强随柳絮舞高低，身世飘零不忍提。香梦偶因胡蝶恋，断魂生怕杜鹃啼。勾留艳迹凭蛛网，狼藉春痕付马蹄。寄语东风须著力，莫教堕溷莫沾泥。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其五",
	"paragraphs": "小谪尘寰误转胎，难从青帝返瑶台。文章水面知谁识，祸福天心费我猜。一别已看花事了，再来须待好春回。相逢终有分离日，应悔当初羯鼓催。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其六",
	"paragraphs": "没人庭院易黄昏，芳草斜阳静闭门。满地残红人独立，一帘新绿鸟无言。三千粉黛春如梦，十二阑干月有痕。极目天涯肠欲断，只馀杨柳自成村。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其七",
	"paragraphs": "由来薄命是前因，历劫年年逐溷茵。犹有色香何忍扫，便无风雨也成尘。一生开谢谁为主，两字飘零欲问春。绝代容华衰落尽，捲帘愁煞倚栏人。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花 其八",
	"paragraphs": "邱迟文采不须论，禅榻茶烟昼掩门。芝盖空劳宫女望，画楼凄断美人魂。晓风残月迷离迹，细雨疏烟黯淡痕。愿乞金铃逾十万，护他色相永留存。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消寒韵和素琼即次原韵（录二）",
	"paragraphs": "银灯影裹掩鲛纱，细品葡萄酒当茶。烬了炉香薰了被，夜深和月梦梅花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "消寒韵和素琼即次原韵（录二） 其二",
	"paragraphs": "煮酒飞笺约赏梅，红楼恰好傍林隈。怯寒鹦鹉还饶舌，道有幽人踏雪来。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "落花",
	"paragraphs": "东风误嫁负华年，粉涴香残俱可怜。声细不为胡蝶梦，魂消又届鹧鸪天。繁华惆怅终成幻，身世飘零易化烟。芳草斜阳愁欲绝，只为红泪斗春妍。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其一",
	"paragraphs": "雨馀翠盖万珠倾，水色山光分外明。一自荷花生日近，画船不断管弦声。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其二",
	"paragraphs": "卧听琅玕曳韵声，摘来蕉叶当桃笙。冰肌玉骨原无汗，一枕游仙梦亦清。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其三",
	"paragraphs": "佩得奇香号辟邪，系来缕缕綵丝斜。乘凉三两人如画，一角红楼倚断霞。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其四",
	"paragraphs": "棋枪细品觉风生，小扇轻罗意懒擎。翻遍名人诗册子，儿家端合效飞卿。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其五",
	"paragraphs": "花外人来唱采莲，冰绡新染水痕鲜。一声欸乃幽篁里，惊起鸳鸯破碧烟。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其六",
	"paragraphs": "山岚欲滴翠横空，雨后花光半淡浓。小坐荷亭香似海，月华如绣上帘栊。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其七",
	"paragraphs": "细寻诗味静于僧，如此萧閒得未曾。小妹多情更多事，银瓜替镂读书灯。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其八",
	"paragraphs": "碧筒杯子最珑玲，坐月飞觞到水亭。薄醉当风人意懒，斜凭竹榻看疏星。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其九",
	"paragraphs": "悄向桐阴待月华，如烟轻露润鲛纱。玉箫吹罢閒无事，数遍枝头茉莉花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "素琼表妹示和其师华西洲先生消夏十八首次韵和之（录十） 其十",
	"paragraphs": "银汉横斜独自看，满身清露倚栏干。穿帘月影凉于水，一袭轻绡觉嫩寒。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "蓉湖书所见",
	"paragraphs": "闹红一舸是谁家，面面玻窗倚落霞。中有垂髫人似画，银灯影里弄筝琶。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "于归之夕素琼见示赠别四章倚韵奉和时别绪满怀工拙不计也 其一",
	"paragraphs": "萍踪聚散本前因，别泪无端已满巾。姊妹家庭同作客，女儿身世不由人。连宵絮语三生石，明日花朝两地春。纵有桃潭千尺水，也应难浣别愁新。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "于归之夕素琼见示赠别四章倚韵奉和时别绪满怀工拙不计也 其二",
	"paragraphs": "鸾笺劳汝写相思，红豆东风绝妙词。欲报琼瑶留记念，为斟琥珀慰将离。任教酒尽情难尽，暮遣鱼迟雁也迟。惆怅湔裙好天气，踏青南陌负芳时。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "于归之夕素琼见示赠别四章倚韵奉和时别绪满怀工拙不计也 其三",
	"paragraphs": "严妆端整上兰舟，柳色凄然到陌头。双桨来时乡梦断，一襟分处酒痕留。青鸾有信劳夫马，灵鹊无端渡女牛。料汝多情怜小妹，不妨移住黛吟楼。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "于归之夕素琼见示赠别四章倚韵奉和时别绪满怀工拙不计也 其四",
	"paragraphs": "漫言徐淑配秦嘉，定省晨昏愿已差。香篆碧烟书囍字，烛收红泪绽双花。算来此别难为别，道是离家却有家。为博重帏开笑口，自题诗句付筝琶。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "村行口占",
	"paragraphs": "山村风物带烟霞，曲水湾环绕郭斜。绝妙武陵图一幅，家家门巷有桃花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "重过苏州感赋（录二） 其一",
	"paragraphs": "寒山烟水望迢迢，古塔撑云太寂寥。犹忆当年寒食节，轻舟载雨过枫桥。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "重过苏州感赋（录二） 其二",
	"paragraphs": "七里山塘冷画船，垂杨垂柳尽缠绵。馆娃遗迹无人问，独让山花自在妍。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "新闺词（录四） 其一",
	"paragraphs": "朝霞如锦罩晴窗，人坐春风理晓妆。挽就鸳鸯新样鬓，白兰花朵也成双。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "新闺词（录四） 其二",
	"paragraphs": "小庭一角绣春华，移碧裁红乐事赊。别有俊怀谁解得，璇闺种遍忆侬花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "新闺词（录四） 其三",
	"paragraphs": "天际红楼霭暮霞，凭栏招手绣巾斜。轻风似妒人颜色，吹落围肩缎结花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "新闺词（录四） 其四",
	"paragraphs": "好风多处晚来凉，解暑还添花露香。今夜纱橱无月影，电灯如雪照铜床。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "郊外閒步",
	"paragraphs": "雨过芳郊湿，踏春携屐行。四山青入画，众树绿成城。岸柳缘溪曲，野花沿路生。东风听啼鸟，多半不知名。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "锡城策禦图题辞   小序略",
	"paragraphs": "重光汉上胡尘涤，歌舞承平久亡戚。无端袁氏窃国权，义军四起驰兵檄。一朝铁骑来澄江，进窥下邑人惶惶。夜未阑兮绝行旅，戒严村僻惊吠尨。梨花庄前动鼙鼓，锋镝横飞杂风雨。杀气如云卷地来，人民窜匿争号苦。邑宰王君胆气横，轻裘缓带挥戈兵。十三僚佐屹扶峙，乃策乃禦输精诚。犒师清俸作士气，貔貅欢腾一军毅。危城斗大卒瓦全，一时歌颂声如沸。欣看围解凯歌旋，托记新图象列贤。卓卓风姿垂万古，丹青聊当画凌烟。吁嗟乎！战云回首犹馀慄，而今歌舞仍如昔。诸公伟绩迈刘王，题诗愧乏生花笔。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "爱俪园即景倚韵和翠娜 其一",
	"paragraphs": "夹道清阴不染尘，繁花如锦草如茵。我来为作寻幽客，消受名园半日春。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "爱俪园即景倚韵和翠娜 其二",
	"paragraphs": "云影波光罨画扉，面池亭榭屐痕稀。忘机鸥鸟浑无事，不避生人立钓矶。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "爱俪园即景倚韵和翠娜 其三",
	"paragraphs": "小径羊肠曲曲通，花香如海腻春风。绿天深处阑干亚，漏出珊瑚一抹红。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "爱俪园即景倚韵和翠娜 其四",
	"paragraphs": "一溪软水漾晴霞，垂柳垂杨四面遮。偏是好春藏不住，画桥流出紫藤花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "爱俪园即景倚韵和翠娜 其五",
	"paragraphs": "玻璃镜槛太玲珑，珠阁琼楼似画中。坐久忽闻天籁起，半空铃语自丁东。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "爱俪园即景倚韵和翠娜 其六",
	"paragraphs": "一重台榭一重春，拂柳分花笑语频。女伴同游皆绝俗，不妨尽作画中人。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "冬闺词（录二） 其一",
	"paragraphs": "翠袖伶俜倚峭寒，画楼闲煞玉栏干。持家新学调羹手，自摘园蔬佐晚餐。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "冬闺词（录二） 其二",
	"paragraphs": "蜡梅花下闭重门，小捲罗帏放月痕。冷到柔荑真似玉，借郎双袖且温存。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "冬晓曲",
	"paragraphs": "银釭细蕊辉明星，笼烟绡帐涵空青。屏山不隔峭寒住，玉钩颤语闻东丁。熏篝香歇水沈冻，六幅流苏曳幽梦。翠裀拥坐自惺忪，纤腰软怯貂裘重。檐冰历历遥镜波，镜奁开月描仙蛾。堕鬟贴额绿云腻，褪脂凝水红香多。十二重楼春意浅，妆成漫把晶帘卷。照雪琼肤致致妍，却笑梅花比人懒。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "黛吟楼春日即事（录二） 其一",
	"paragraphs": "四面云山作幛屏，红楼一角太竛竮。玻璃窗槛净于水，泻入螺烟一片青。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "黛吟楼春日即事（录二） 其二",
	"paragraphs": "晚妆人起卷珠帘，帘外青鬟映一奁。不用自调螺子墨，好山分翠上眉尖。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日田园杂兴 其一",
	"paragraphs": "芳郊浓绿遍桑麻，偏是山村占物华。开遍一畦红苜蓿，春风先到野人家。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日田园杂兴 其二",
	"paragraphs": "桃花谢却菜花黄，四月田塍豆荚香。十里剪刀声不断，家家辛苦事蚕桑。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日田园杂兴 其三",
	"paragraphs": "一犁绉碧雨初晴，绿野风光画不成。几日西畴闻布彀，陇头牵犊教春耕。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "春日田园杂兴 其四",
	"paragraphs": "清溪屈曲板桥斜，隔水村童笑语哗。兜得一襟香雪满，东风吹落白杨花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "题画四绝（录二）",
	"paragraphs": "照水红云满镜秋，西风昨夜到芳洲。黄金散尽荣枯别，蒲柳萧萧起暮愁。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "题画四绝（录二） 其二",
	"paragraphs": "冻雪初消雀语哗，晴窗梅影自横斜。琼奁分得胭脂水，来写春风第一花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "浣溪沙",
	"paragraphs": "萧瑟声中静闭门，恼人风雨做黄昏。眉尖愁绪压三分。小颗兰缸花欲颤，半函蕤枕梦难温。一天秋思搅吟魂。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "浣溪沙",
	"paragraphs": "荇藻中庭月似潮，帘波泻影自滔滔。湘妃榻化木兰桡。压鬓香浓开茉莉，懒腰人倦落芭蕉。隔重秋梦听吹箫。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "无俗念 题《桐荫读书图》",
	"paragraphs": "琅环仙境，爱云窗四面，桐花香簇。坐久浑忘秋影重，兜满一襟幽绿。爽翠生云，峭凉疑雨，浣却尘三斛。暂抛书卷，尽君消受清福。恰好杨柳深深，帘波如水，浸到阑干曲。领略清凉滋味久，红袖添香嫌俗。击节惊螀，长吟和凤，不厌千回读。雅人深致，辋川无此图幅。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "梦江南 其一",
	"paragraphs": "层楼外，一片镜湖低。虐柳风来莺语乱，伤春人倚画阑西。閒听子规啼。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "梦江南 其二",
	"paragraphs": "晶帘卷，楼阁夕阳中。罗幕乍开摇翡翠，绡衣新试绣芙蓉。来挹藕花风。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "梦江南 其三",
	"paragraphs": "红情懒，无奈剪刀风。一夜春寒花骨瘦，半阶香雨蝶愁浓。人影隔帘栊。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "清平乐",
	"paragraphs": "阵云未懈，风紧生虚籁。十万天花如絮下，人在琼瑶世界。峭寒偷入窗纱，狐裘称体新加。尽日重帘不捲，小庭闲煞梅花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "清平乐",
	"paragraphs": "迟迟玉漏，又是黄昏候。料峭尖风帘幕逗，小朵灯花冻瘦。寒宵偏是深深，支颐独自沈吟。几度欲眠还怯，那堪如铁冰衾。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "羽仙歌 春寒",
	"paragraphs": "清明近了，怪莺花还睡。杨柳含颦尽憔悴。正踏青时节，斗草年光，禁得个，二月东风沈醉。鞦韆庭院悄，人倚栏干，一缕轻寒袭罗袂。消息锁桃花、燕子来迟，浑不管春闲如水。又社雨声中鹧鸪啼，剩草色和烟，扑帘争翠。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "鹊桥仙",
	"paragraphs": "玲珑心性，缠绵情绪，在地本为连理。绿波相照太分明，看花颊、也含羞意。莲侬薏汝，形偎影倚，不怕蜂狂蝶忌。临风双笑傲鸳鸯，似说道、痴情胜你。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "虞美人",
	"paragraphs": "广寒寂寞谁人醒，如此清宵永。曝衣楼上看流云，底事眉山故故学长颦。怪他尘世痴儿女，偏有闲情绪。瓣香尽自祝团栾，不管嫦娥惆怅太无端。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "瑶花 题《红梅花馆读书图》应王璞山先生属",
	"paragraphs": "冰心镂月，琅抱凌云。伴芸窗幽寂。罗浮小筑，摊卷久、芳意冷凝瑶席。无穷清福，问君是几生修得。看碎琼、飞落林梢，点上添香人额。绛云万轴牙签，更嚼雪餐花，斯乐何极。倦抛湘帙，长啸处、鹤梦惊回香国。逋仙老去，算只有、先生同癖。恐旧盟、误了春风。收入画图三尺。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "清平乐",
	"paragraphs": "晓莺啼暖，睡起腰肢软。天气困人春不管，一味做成春懒。绿云双绾垂鸦，镜中自惜容华。昨夜东风犹劲，开帘飞尽桃花。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "卖花声 春去",
	"paragraphs": "春已去天涯。绿上窗纱。昼长閒煞玉丫叉。捲起虾须帘半幅，细数飞花。庭院乱红赊。燕蹴莺拿。春愁一片没拦遮。尽日颦眉缘底事，惆怅年华。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "江城梅花引",
	"paragraphs": "春灯疏雨夜迢迢，润花梢。落红飘。隔著银帘，拥髻听潇潇。如水嫩寒禁不起，添香篆，下罗帷、掩画寮。画寮画寮锁岑寥。酒初消，书倦抛。听也听也，听不尽、窗外春潮。一枕惺忪，消受可怜宵。料得园畦新韭长，待晴了，倩双鬟、试剪刀。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "虞美人",
	"paragraphs": "芳情欲诉无从诉，人远天涯路。鱼书欲寄更迟停，生怕乱伊心曲阻云程。閒愁一点眉间惹，又是黄昏也。凄馨绣被钿床寒，可奈窥帘明月又团栾。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "虞美人",
	"paragraphs": "归期误了还重误，鱼雁无凭据。昨宵盼过又今宵，如此无聊况味彀魂销。薄寒透幕灯花谢，无奈深深夜。离愁别恨两如潮，一寸芳心捲得似芭蕉。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "高阳台",
	"paragraphs": "炉篆堆云，瓶花扶梦，翠楼人爱清眠。懒整明妆，轻尘惹满琼奁。茶经药谱商量遍，尽无聊、过了秋天。怯寒尖，深掩珠栊，密下湘帘。鱼书雁帛浮沉久，怕天涯有客，魂梦相牵。两字平安，殷勤付与蛮笺。相思不去拈红豆，怪相思、并在愁边。镇恹恹，减尽腰园，未尽缠绵。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "壶中天慢 胡园观荷作",
	"paragraphs": "晓云笼树，笑看花来早，花还慵起。一角红亭三面水，消受四围香气。露咽蝉声，风惊鸳梦，写出凉无际。采莲儿女，雅怀倜傥如此。远听泉水淙淙，炎氛不到，罗袂侵秋思。十万田田花世界，留得幽人芳趾。拗藕抽丝，跳珠掬水，无限娇憨意。夕阳明处，小鬟催作归计。",
	"id": "cc7f139b-c9c4-337b-9e1b-f2afc66f0fe0"
}, {
	"author": "温倩华",
	"title": "高阳台",
	"paragraphs": "虎帐功名，凤池画策。那堪往事重论。十载江湖，依然憔悴风尘。英雄事业供屠狗，夜寒时、空啸龙纹。且韬真，风月文章，任寄闲身。漫愁琴剑飘零尽，有清才胜雪，豪气凌云。刻翠裁红，头衔还署词人。十年一觉荒唐梦，料从头、说也酸辛。梦无痕，写入丹青，證取前因。",
	"id": "cc7f139b-c9c4-337b-9e1b-f2afc66f0fe0"
}, {
	"author": "冯振",
	"title": "南方有鸟 甲寅",
	"paragraphs": "南方有鸟向北来，卓尔不群独高飞。陆经崇山与峻岭，水浮巨海狎鲛螭。猿狖虎豹临穴啼，腥风红浪相推排。胡为离乡独远游，历此万里之险危。惟兹鸟之不群兮，自古在昔已如斯。非练宝不食兮，非梧桐不栖。嗟鸱枭之众多兮，谁识其有此高怀。以小人之心而测君子之腹兮，得腐鼠而相疑又何惑乎？接舆之狂歌乎德衰！",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "离诗二首",
	"paragraphs": "十四下苍梧，南游浮沧海。负笈渡春申，志学良不改。投笔笑班生，登车慕仲举。茫茫一世间，悠悠谁共语。赢氏带山河，金城以为固。非义终自毙，亡秦实三户。天地正扰攘，龙蛇乘云雾。自谓脱颖出，不向囊中处。方枘纳圆凿，焉得不龃龉。屈己以从人，惧负平生志。杖策薄言归，逍遥以适意。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "离诗二首 其二",
	"paragraphs": "逍遥以适意，杖策薄言归。草木皆黄落，花叶满天涯。朝发黄埔岸，夕过鸳江湄。北风何凛烈，白浪争奔驰。蟾兔缺未满，众星竞光辉。严霜自飘零，黑云布四陲。仰望无所见，孤鸿独南飞。鸿飞何冥冥，矰缴安所施。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "寄陈柱尊    乙卯",
	"paragraphs": "君本岑寂士，我亦清閒人。孜孜岂为利，戚戚非畏贫。虽存救世念，何尝忘隐沦。志同愿亦等，莫逆相交亲。谓言学成日，与世同一新。然后赋归来，相将干白云。肆志山水间，麋鹿以为群。得失不复知，理乱非所闻。放浪形骸外，惟有酒一尊。君已得所愿，我犹牵俗尘。出处类参商，言笑难为因。宇宙为蘧芦，万里犹比邻。何必同一室，然后尽殷勤。瑟瑟生悲风，惨惨兴愁云。弱肉强之食，一屈难再伸。纵有桃源地，宁能避暴秦。岂宜慕原宪，方当效终军。閒居非今日，盍共拯斯民。功成归田去，长揖当途人。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "过零丁洋怀古",
	"paragraphs": "日斜月上过零丁，丞相丹心日月明。当日几多亡国泪，惊波犹作打船声。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "中秋夜会饮有感",
	"paragraphs": "长风九万看扶摇，身世飘零听海潮。诗兴已随衰病减，离魂未许故人招。中天明月为谁好，数载穷愁与子销。满目江山悲寂寞，江南秋水路迢迢。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "病中柱尊以诗赠作此答之",
	"paragraphs": "平生彼此道相亲，疾病还劳过访频。子在小人何敢死，吾衰大雅竟谁陈。悲歌促节来风雨，文就诗成泣鬼神。痛饮真当聊快意，莫教空负覆头巾。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "田园乐三首（录二） 其一",
	"paragraphs": "湖海飘蓬五载馀，如今幸得遂幽居。晨看鹅鸭浮溪涧，晚候牛羊返里闾。自悔平生沦世网，还欣此日出迷途。柴扉寂寞无人到，燕子双双入我庐。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "田园乐三首（录二） 其二",
	"paragraphs": "閒居终日掩柴扉，但喜入山采紫芝。谷口清风能解愠，涧中流水似吟诗。浮云漠漠迷来路，野雀依依傍故枝。忽值樵夫松下语，满林落日竟忘归。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "寄山中人",
	"paragraphs": "羡君高卧掩柴扉，几向天涯望所思。月皎皎时山寂寂，风萧萧处草离离。但闻寒犬云中吠，不见幽人涧底归。朝市变迁又魏晋，桃花源里有谁知。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "登铜石岭最高顶",
	"paragraphs": "攀藤还附葛，抗志凌浮云。立出青天外，来看世上人。兵戈悲满地，戎马又残春。回首苍梧野，临风一怆神。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "游会仙岩",
	"paragraphs": "会仙岩对会灵台，崖崩壑绝无尘埃。我闻灵境心已醉，知己二三携手来。行行乃至铜山下，荆棘漫山疑无路。仙岩缥缈在何处，但闻疏钟隔烟树。牧童樵子欣有遇，指我苍茫云际去。攀藤附葛心乐之，骨苦筋劳不知驻。山回路转若有见，隐约房栊锁云雾。渐近更闻水涓涓，乃是银河檐际悬。殆恐仙凡相混杂，一洗俗念与尘缘。嗟予性癖好山水，平生遨游几万里。南日苍梧北会稽，亦把西湖比西子。岂知姑射神人性，清冷乃在深山白云里。舍此不求而之他，好远遗近无乃鄙。行当谢绝尘寰事，高卧东山呼不起。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "中秋望月寄柱尊",
	"paragraphs": "思君无时已，中秋凉风起。怅望苍梧云，美人隔秋水。展转不能寐，披衣步霜雪。明月满庭除，清光为君发。鸿雁正南度，道过鸳江浦。凭寄一纸书，为报相思苦。遥知君见月，君情定如此。月照两心明，无论隔千里。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "登楼",
	"paragraphs": "穷巷幽居久，来登故国楼。凉风鸣古木，落叶又惊秋。天与云俱远，年随水共流。永怀无限意，翻拟向沧洲。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "读岳武穆文文山诗有感",
	"paragraphs": "慷慨思将卫霍俦，无情逝水怅难留。男儿不向江边老，壮志应先天下忧。胡虏祇今污净土，河山何日返神州。遗诗读罢还长叹，感愤伤时涕泪流。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "月夜感怀",
	"paragraphs": "愁思不成寐，徘徊步林樾。明月透疏桐，流光何皎洁。鸿雁飞长鸣，哀音正愁绝。寒犬吠山村，远火互明灭。秋风起微波，洞庭木叶脱。感物何多怀，羁客常心折。庭前丹桂花，幽香良夜发。美人不在兹，芳菲徒自悦。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "题《李长吉诗集》",
	"paragraphs": "杜鹃啼破苌弘血，杞梁城摧湘竹裂。玄鹤束翅驻白狐，琼芝染泪埋云折。酸风飒至死鼓鸣，玉龙飞出瘦蛟惊。涛奔浪舞黑海立，手捕长蛇不转睛。惊起金乌若木杪，海棠梦觉芙蕖笑。月魄轻盈步广寒，神血未凝魂已眇。雕锼人物泣鬼工，日月藏胸作昏晓。上帝怜才招断魂，人世无多天亦少。雨愁诗鬼唱荒坟，猿狖无声云缭绕。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "读《史记》",
	"paragraphs": "包罗万象无不载，慷慨一生谁与俦。二三字中存褒贬，五百年后继春秋。是非已有千古论，文气长如四渎流。读公之书心向往，朝闻夕死吾何忧。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "读太史公《报任少卿书》",
	"paragraphs": "君子之守乃中道，匹夫为谅易抽刀。堪嗟身死亦名灭，何异九牛亡一毛。文章圣贤所发愤，罪罟明哲难逋逃。得失于今不待较，遗书读罢风骚骚。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "枕上作",
	"paragraphs": "吾生飘泊九秋蓬，壮志难甘屠狗终。孤枕鸡声更五点，半窗月色思千重。何当剑倚青天外，便欲戈麾若木东。回首中原方丧乱，肯教草泽老英雄。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "丁巳除夕",
	"paragraphs": "容易一年尽，光阴不待人。后生休喜岁，乱世本无春。戈剑操同室，豺狼进四邻。惟应新燕子，依旧独相亲。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "野望",
	"paragraphs": "原野何寥阔，春归泪眼中。众山遥带雨，一水远浮空。民已三年战，今成四海穷。干戈悲未息，临眺气如虹。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "急雨",
	"paragraphs": "天地无颜色，关山但杳濛。黄尘惊捲野，白浪忽横空。萧飒疑兵至，奔腾与马同。浮云长蔽日，何处问苍穹。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "感愤五首 其一",
	"paragraphs": "春山花鸟不胜愁，世乱时艰尽带秋。几处天清无战伐，中原夜久照旄头。强兵徒作蜗蛮斗，壮士虚怀杞国忧。四海困穷狼入室，陆沈悽惨旧神州。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "感愤五首 其二",
	"paragraphs": "铜驼荆棘已堪伤，黩武穷兵国必亡。蓟北烽烟连海岱，江南杀气暗潇湘。可怜白昼啼新鬼，忍听悲笳断客肠。鼓角万方声一概，人间何处不迷阳。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "感愤五首 其三",
	"paragraphs": "鹰翻鸷击洒平芜，羽檄奔驰遍海隅。大盗并将仁义窃，侯门多已担囊趋。从来圣智为防难，念更兵戎与守躯。蚌鹬久争何日了，功归渔父最堪虞。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "感愤五首 其四",
	"paragraphs": "阋墙偶尔未为奇，外侮纷来百不支。祇道同仇堪敌忾，焉知煮豆更然萁。山河惨淡哀无主，华夏飘摇恐化夷。四海弟兄应急难，莫教深负鹡鸰诗。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "感愤五首 其五",
	"paragraphs": "平生自有青云志，扰世难餐黄绮芝。空作文章宗屈子，可能流水觅钟期。伤时语苦千篇少，救国心雄一剑知。寂寞书斋幽恨积，徘徊顾影独题诗。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "五日苍梧怀古",
	"paragraphs": "苍梧地瘴多烟水，孤城独在沧波里。重华一去不复回，斑竹千秋悲帝子。湘江水咽洞庭波，南楚孤臣葬汨罗。美人不至情何极，更复临风发浩歌。岁岁龙舟空竞渡，何人却忆灵均苦。自笑安能淈其泥，翻思鼓枻随渔父。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "孤桐",
	"paragraphs": "地势由来固不齐，上临岩竹下临溪。扶疏百尺留风响，独立千山送月低。绿叶纵随霜雪改，丹心终待凤凰栖。更无人解鸣幽恨，杜宇声声到晓啼。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "秋夜",
	"paragraphs": "壮志逢秋若有违，登楼极目倍歔欷。数声砧杵催寒早，一夜乡魂逐月飞。木落雁南无信到，天长波软有船归。丈夫终断思家念，不画凌烟合采薇。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "深夜与柱尊酌酒次韵",
	"paragraphs": "纵酒何须泪满襟，壮怀不许恨先侵。文章共负千秋业，得失难欺一寸心。但觉酒阑歌慷慨，焉知月落夜幽深。丈夫许国非无日，莫枉雄才学苦吟。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "病后",
	"paragraphs": "病后风霜早，楼高夜气清。空明看月色，寥戾听笳声。岂异悲秋客，难忘故国情。已凉衣未到，砧杵更相惊。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "寄苏希武三十韵",
	"paragraphs": "苏子人中龙，卓立见天骨。羞为豪侠儿，慕彼苏武节。立名希古人，慷慨志胜郁。世俗那得知，笑者徒吃吃。弃文忽就武，三年渤海窟。往返绝江河，出入随齐汨。南人故善游，水战称于越。不失其国能，将继先贤烈。海角常风寒，浪打苍崖裂。东望三神山，波涛吐复没。长鲸驾空来，万里开溟渤。夜半海日生，照耀黄金阙。云霞纷灿烂，仙人若仿佛。须臾升天中，浮光四海溢。忆昔客申江，君乃居蓬荜。同志二三子，乐道甘芋栗。吟哦不绝口，箸作无停笔。我暇时过从，铿锵听琴瑟。相对终日坐，高谈或扪虱。未知慕富贵，安敢怨沦屈。斯乐谓可常，雨散嗟倏忽。君既纵汪洋，我返事暇逸。出处各异途，会面知何日。自从来苍梧，教授滥承缺。重华去已远，遗风自简质。所愧为人师，善诱焉足说。无为若有为，士亦安吾拙。翻思平生游，感叹屡呜咽。安得乘长风，吹度云天阔。殷勤各努力，明德期白发。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "到家",
	"paragraphs": "牛羊归舍晚，柴门未闭关。暮云千里合，行客一年还。乍喜逢亲旧，犹惊出险艰。且将会时酒，稍解别来颜。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "留别兰言",
	"paragraphs": "结发忽四载，同居不半年。复为湖海别，又是隔山川。芳草绿堪把，林花红欲燃。相思似春色，到处共婵娟。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "系龙洲歌",
	"paragraphs": "粤若稽古元洪荒，大地之水何洋洋。怀山襄陵齧日月，九州本自龙家乡。自从神禹受帝命，敷治九土归农桑。龙飞上天或入海，不与世人同畿疆。汤年大旱地尽坼，求龙雨水龙茫茫。纵欲系龙供驱使，神物安肯为人缰。西南地角苍梧野，流传古是舜所藏。如何一龙独不去，宛转局促江中央。诸山环抱作械梏，一石突兀如锒铛。无复兴云作雨势，安能四海更周章。农夫渔父任骑狎，虾蟹鱼鳖各称王。我来见龙为叹息，问龙何不去翱翔。龙言我岂人能系，今之不出循其常。称龙之德在潜隐，待时而动将天骧。亢不知退必有悔，今我之屈以求张。呜呼原野血玄黄，龙欲出兮龙彷徨。龙不出兮我忧伤，为龙歌兮歌慨慷。龙之言兮何能忘。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "古藤江中",
	"paragraphs": "千山万山一水长，奔流卷曲如羊肠。我从乡邑泛孤棹，到此忽觉心飞扬。试登高处聊极目，却望乡邑天一方。西江之水东汪汪，吞吐落日疑扶桑。波平风软江自走，水上乱石奔群羊。轻舟乘兴任所适，何异骏马驰周行。回风乍至波一作，坐觉天地忽低昂。须臾皓月江心见，万里一色凝清光。自疑身在广寒府，平视星汉空苍茫。又疑洞庭八月波，远吊帝子浮潇湘。安得佳人发皓齿，清歌进酒千杯强。灵妃拭尽斑竹泪，化为玉液与琼浆。人生欢乐诚无极，如此景物何能常。传言坡公曾至此，欲览遗迹今已亡。去年作诗怀往哲，今年更至增悲伤。江山应不异古昔，富贵磨灭何胜量。风尘况复兵戈满，自笑奔走为谁忙。及时行乐诚不谬，有酒到手须尽觞。眼前好景留不住，千载安用空名彰。但当乘桴浮沧海，不然返棹归故乡。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "感怀",
	"paragraphs": "风雨萧萧暮，无端感慨多。才华归草泽，天地老兵戈。大道今何处，销愁且醉歌。无因岩下隐，心折故山萝。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "月夜",
	"paragraphs": "高楼愁永夜，有月到相寻。抱影同千里，含光拥一衾。鸦惊还自定，雁远竟无音。惆怅年年客，清辉冷玉簪。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "登苍梧北山",
	"paragraphs": "言登北山顶，直入苍梧云。松风乍低昂，天际来韶钧。自疑在城郭，何由绝嚣尘。乃知倜傥士，不与俗缁磷。大江横我前，桂水日崩奔。清波与浊流，万古无时分。借问功名士，何如守其真。重华不复见，大道向谁陈。桃源在何处，渔舟难问津。吾将脱羁勒，高步葛天民。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "月夜之作蒙柱尊和诗再次韵以答",
	"paragraphs": "佳人渺天末，梦寐苦追寻。忽睹一轮月，如张万里衾。阳春歌古调，流水感知音。不觉彷徨久，空惊雪满簪。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "清明哭李穆樵步柱尊韵",
	"paragraphs": "冬至别君知永诀，清明念子枉悲歌。春风苦恨生烟草，泪眼凄迷望薜萝。白玉为楼真梦耳，青山埋骨柰愁何。任他燕语兼鹃血，只似人间一掷梭。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "清明种树",
	"paragraphs": "柳色莺声亦快哉，此行不为踏青来。荷锄且莫悭筋力，树木先须辟草莱。百尺扶疏终荫本，十年培植待长材。他时为栋为梁任，不负殷勤手自栽。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "月夜酬苏寓庸先生二首",
	"paragraphs": "花影涵清辉，芳香生白雪。惟有素心人，风尘同皎洁。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "月夜酬苏寓庸先生二首 其二",
	"paragraphs": "古貌非今貌，今人抱古心。祗应携古月，夜夜伴孤吟。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "苍梧春暮四首次柱尊韵 其一",
	"paragraphs": "三年为客此迟回，饯送春光但举杯。一事无成浑浪迹，寸心未死欲燃灰。江南风景花空落，日暮云山人未来。离恨不须愁帝子，可怜笑口为谁开。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "苍梧春暮四首次柱尊韵 其二",
	"paragraphs": "苍梧花发正斓斑，杜宇春归春又残。千载尚馀挥竹泪，九疑应化望夫山。野阴漠漠天将老，芳草凄凄客未还。多少伤春伤别意，故园肠断白云间。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "苍梧春暮四首次柱尊韵 其三",
	"paragraphs": "异乡无那送春愁，逝水繁花不肯留。贵贱原知随瓣落，功名何可执鞭求。孤云自有天涯意，一日难忘物外游。战伐岂堪频北望，青山白骨是中州。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "苍梧春暮四首次柱尊韵 其四",
	"paragraphs": "高楼愁望入苍茫，鼓角风烟互送将。耒耜岂能安畎亩，男儿只合老沙场。莺花灿烂今可在，蛮触争诗枉自忙。但得洗兵长不用，肯辞归去事蚕桑。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "酬甘云庵先生",
	"paragraphs": "春初我公来苍梧，不辞穷巷回高车。下交好士古亦有，俗薄此道今应无。故知天地方蹇塞，贤士只合侪狗屠。酒酣耳熟歌慷慨，拊掌击案相喧呼。公发歌喉杂流徵，抑塞寥亮争奔趋。有如长江赴巨海，急峡捍水水盘纡。又如出门行万里，儿女嗫嗫交欷歔。高楼满坐嗟神妙，侧耳静听谁枝梧。丈夫失志无所用，郁作商声欢酒徒。若使骅骝骋大道，要看神骏当先驱。迩来一别一百日，高怀磊落今何如。盈盈一水不可渡，心之怀矣愁双鱼。忽蒙赠我勾漏作，珠玑错杂堆珊瑚。急弦要自有促节，似听当时歌嘻吁。再三诵读更叹息，世之迂阔孰如余。过蒙先生谬奖进，弥觉惭恧形颜污。如今四海满荆棘，豺狼罴虎当通衢。人欲横流赖君子，廓清之功属吾儒。愿公更唱阳春曲，坐使乾坤万象苏。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "挂席江上夜往鼎湖",
	"paragraphs": "日落碧流暮，孤帆天际行。凉风吹雁急，秋月坠江明。自有寻山兴，难甘怀土情。明朝鼎湖上，潭水照心清。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "夜宿庆云寺望月",
	"paragraphs": "我宿鼎湖峰，我爱鼎湖月。月华明云水，溶溶若可掇。近树绿千重，远山青一发。松响和霜钟，泉声出林樾。契心清净理，即景了可悦。矧兹山水幽，更足清人骨。徘徊桂花下，飘香来月窟。形影两相望，万籁自生灭。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "登华首台",
	"paragraphs": "罗浮四百峰，三万六千尺。黄龙与白水，盖美而未极。我登华首台，穿云履危石。参差杂芳树，挺拔惟松柏。藤蔓互交加，披草路可觅。道人导我行，杖策随所适。但觉衣裘重，焉知林壑僻。寒岩不记名，石上字无迹。云洞窅深幽，久视有光隙。溪水鸣潺湲，鹤唳惊魂魄。不无杜宇悲，境幽意自怿。高下入云树，远近穷宽窄。森列殊万状，苍翠但一色。山川有灵气，磅礴相郁积。宜生卓荦才，欲访竟寂寂。岂宜高洁士，遁世自藏匿。道衰贤哲退，道长小人息。影响如循环，今古无乖隔。长叹薄言归，耿耿安可释。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "再断肠别",
	"paragraphs": "送汝下归舟，归舟望渐远。淡淡微云开，依依红日晚。我返空房中，无事久静坐。祇为心念卿，不复知是我。怜汝抱病归，近日知何如。殷勤慰我意，得汝道中书。书中竟何言，疾病已去矣。反复几回看，藏在衣襟里。汝我同居时，亦有责备语。自从离别来，更想情亲处。旧情犹仿佛，容貌难追忆。试把相来看，得神已忘迹。愿汝早至家，小心事吾母。久作异乡人，深恩莫再负。明月上东山，云散一重重。不须明月照，相思情暗通。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "次日与柱尊异舟中途遇雨相失夜后始追及之",
	"paragraphs": "昨日同轻舟，清诗还共赋。今朝忽异楫，孤怀谁与寤。虽无一里阻，渺若隔天路。音容苟不清，远近宁殊趣。天风忽南来，浮云暗江树。维舟青山下，急雨纷如注。雨止云亦收，君舟在何处。舟子穷追寻，舟行若飞鹜。滔滔江水流，冉冉日西暮。江干乱火明，且喜得所遇。安知是渔舟，纵横泊古渡。暗中远相索，呼叫声不住。夜久更惊疑，情怀愈急遽。相见出新诗，一笑销千虑。明旦好同行，莫再迷烟雾。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "夜泊松林峡中",
	"paragraphs": "朝观马峡水，惊惶犹在色。日昃度松林，奇险真勍敌。奇峰倒插天，峻削千仞壁。急水自滢涧，石角还相激。旋转更奔腾，白波飞剑戟。方赏险中奇，还愁意外厄。心战如急滩，忧喜生水石。仓皇未及已，风雨森相射。咫尺不能前，孤舟寄岩隙。重云乘薄暮，天地正深黑。有命固自天，险极心转适。且复念明朝，前滩是雷霹。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "舟中梦醒观群山",
	"paragraphs": "舟中忽梦觉，起坐环峰峦。罗列如美女，一一垂云鬓。行列忽欲断，白云还相连。秀丽谁能匹，娇羞半掩颜。顾我送微波，若来又姗姗。凝睇心如结，欲即势难攀。相对销精魂，坐使我忘餐。变化何倏忽，焉辨云与山。云外山自静，山中云自閒。不知江上望，何似梦中看。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "观阳朔诸山戏作",
	"paragraphs": "大妇如罗浮，中妇如西湖。小妇如阳朔，年华二八初。倾城谁不顾，渺渺独愁余。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "次韵和戒甫谈旧事见酬之作 其一",
	"paragraphs": "君声呜咽不须吞，北望茫茫旧战原。但见山河增白骨，谁凭诗酒酹忠魂。一尊更续前游乐，万死难忘故国恩。我亦忧时悲愤客，赠君今日欲无言。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "再次前韵",
	"paragraphs": "高居上帝闭重阍，孰向沙场作九原。杜宇啼时惟有血，鹧鸪飞处总无魂。旄头夜久侵明月，鹑首人谁感醉恩。只合江山常对酒，纷纷世事不须言。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "始到桂林",
	"paragraphs": "久梦桂林游，今幸得身至。欣喜情无量，尚未穷幽异。山无阳朔秀，水比西湖美。苍翠固足爱，疏散亦可喜。正如吾作诗，奇极出平易。时时异形态，处处殊滋味。佳境苟所知，力不辞深邃。夷险竟如何，变化类诗思。看诗如看山，兹言庶无愧。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "桂台",
	"paragraphs": "未觉六尺低，坐看众山小。上登桂台颠，高出万象表。仰观白日驰，俯视青烟绕。出处岂殊途，拔俗自矫矫。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "留别独秀峰",
	"paragraphs": "我居独秀峰，独秀低眉坐。云鬓半离披，金钗欹欲堕。遥情含矫羞，廷伫态婀娜。相对两无言，惜别泪如泻。世人竞繁华，谁是知音者。为订十年期，殷勤好待我。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "别桂林诸山",
	"paragraphs": "平生不怕相思苦，溺爱名山当美女。一朝离别不胜情，名山与我皆无语。正如我在鸳江浦，美人别我泪如雨。顾影低徊几断肠，裁诗自写愁心绪。人生天地真逆旅，走遍天涯为谁苦。何时更与美人来，坐对名山共相处。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "中秋感怀次柱尊韵",
	"paragraphs": "病怯风霜衣已换，偶闻庭树更惊秋。任将天上团圆乐，未抵人间离别愁。千里烽烟迷粤徼，五年客舍寄梧州。不须再作兴亡感，忧到兴亡便白头。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "送柱尊之沪",
	"paragraphs": "世乱何堪送子行，天涯久共苦飘零。五年鸳水人如梦，一夕梧山骨尚惊。又向故乡悲战祸，几从锋镝出馀生。扁舟今日扬帆去，沧海潮如剑戟声。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "舟中遇险并序",
	"paragraphs": "盗道空闻古有名，公然临水逞戈兵。弹如暴雨忽齐下，命寄孤舟肯放行。危难转安凶吉定，乱离真觉死生轻。更从痛后思当日，魂梦迷茫屡暗惊。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "专诸塔遗迹",
	"paragraphs": "未必身应许，恩雠亦等閒。只能轻一死，遂觉重如山。凛烈鱼肠剑，轩昂壮士颜。遗踪何处是，小屋寄城阛。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "夜饮",
	"paragraphs": "置酒瓜棚下，天然一小亭。穿来山月碎，映入客衣青。虫响如仙乐，疏藤作翠棂。相看须尽醉，世乱为谁醒。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "寄兰言二首 其一",
	"paragraphs": "不辞清苦嫁黔娄，其奈萧郎爱远游。修到梅花犹有恨，看来明月只供愁。殷勤书就难逢雁，凄切砧鸣又是秋。说与小儿争解忆，云鬟香雾倚西楼。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "寄兰言二首 其二",
	"paragraphs": "娟娟新月挂帘钩，惆怅江南独倚楼。禾黍西风无限思，蒹葭白露不胜愁。五噫歌罢乡关远，九辨辞成天地秋。来到梁鸿栖隐地，却怜德曜不同游。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "登三茅峰望太湖",
	"paragraphs": "昔闻太湖三万六千顷，七十二峰天际浮。烟波浩荡渺无极，一望可以销百忧。我生山水以为命，穷奇极险恣探求。直从西粤携杖屐，万里欲作具区游。褰衣高登三茅顶，下视湖水碧如油。长天杳杳飞鸟没，云帆片片翔轻鸥。青螺绵缀忽远近，三山飘荡如欲流。琪花瑶草可望不可即，斜对苍翠浮鼋头。平生岂信不死药，对此径欲凌沧州。传闻昔有鸱夷子，霸越功成轻列侯。一朝偷载西施去，五湖烟水泛轻舟。我今牢落亦何恋，闲云野鹤心悠悠。怅望佳人在何许？一笑便欲三年留。烽烟其奈满南国，弥望杀气无时收。沙虫猿鹤谁敢保，海鸥已是惊戈矛。山林避世古亦有，桃源路绝寻无由。归来且饮一杯酒，今夜有月当高楼。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "梅园",
	"paragraphs": "惠山之西不十里，名园百亩如画里。映山照水四时花，梅树千株压红紫。参差亭阁间松竹，石路穿林几回曲。秋水芙蓉脸际鲜，春风杨柳眉尖绿。五湖万顷秋波净，对面平铺如宝镜。七十二峰镜面妆，黛螺云鬓相辉映。平时士女来如云，名花照耀青罗裙。角声惊断游人梦，花开花落空缤纷。我来看花花不语，临风亭亭久凝伫。见余别有千种情，付与秋蝉叫悽楚。寒冬岁岁梅花发，林梢一抹飘香雪。缟衣仙子下广寒，风致翩翩总奇绝。行当携酒再来游，举杯更醉花间月。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "万顷堂二首 其一",
	"paragraphs": "芦苇萧萧野水愁，采菱人去剩空舟。孤村已是惊鸡狗，胜地偏教列剑矛。万顷湖光添杀气，八方烽火扰群鸥。伤心欲问虞姬石，何似当年楚汉秋。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "万顷堂二首 其二",
	"paragraphs": "五湖名胜旧曾闻，管社鼋头隔水分。一苇可杭犹有命，三山在望忽如云。愁看天畔昆冈火，怕说湖边细柳军。报道游人好归去，秋蝉凄切叫斜曛。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "将有陕西之行浩然赋此",
	"paragraphs": "石作莲花云作台，清辞久服谪仙才。思登华岳三峰顶，一望黄河万里来。陇右诗雄堪壮魄，长安米贵欲衔杯。帝王都邑秦中地，吊古还能认劫灰。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "得兰言书赋以答",
	"paragraphs": "浪迹江湖倏杪秋，天涯书到慰幽忧。平生不解因人热，出处偏宜与妇谋。绿酒未消才士恨，名山难载美人游。新诗一束殷勤寄，胜似灯前说十洲。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "古项王庙",
	"paragraphs": "五湖风急秋涛张，四十万骑来腾骧。银盔金甲纷灿烂，云旗偃蹇参天长。大王灵魄留遗庙，千秋山水舒光芒。当时才气盖一世，何人敢与抗颜行。秦兵所向本无敌，呵叱如虎驱群羊。三年政令由己出，指挥天下诸侯王。七十馀战无不利，东城之厄嗟天亡。头颅不惜故人与，力拔山兮空慨慷。英雄成败何足数，至今神武垂遐荒。虞姬岩石留遗迹，去不百步长相望。杜默清狂空复尔，江东词客悲王郎。琵琶歌舞动幽怨，情词激楚为沾裳。我来吊古慰不遇，魂兮归来天一方。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "述怀",
	"paragraphs": "十载磨牛守旧途，苍生纸上误为儒。拂衣颇慕鲁男子，结友何妨燕狗屠。栗里退居惟愿醉，霸陵夜猎好相呼。升沉得失都閒事，合老吾生是酒徒。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "留题北流中学图书馆八首（录四） 其一",
	"paragraphs": "读书器识本为先，一命文人不值钱。试看古今名节士，文章多半以人传。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "留题北流中学图书馆八首（录四） 其二",
	"paragraphs": "横流人欲赖真儒，不有刚肠岂丈夫。纵把圣贤书读尽，到头行得一言无？",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "留题北流中学图书馆八首（录四） 其三",
	"paragraphs": "纷纷口耳总嚣尘，忠义由来自有真。论到焚坑谁祸首，负心原是诗书人。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "留题北流中学图书馆八首（录四） 其四",
	"paragraphs": "千秋人物不曾空，侠骨柔肠夺化工。愿得一生长结伴，美人才子与英雄。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "无锡公园作",
	"paragraphs": "满园红紫斗芳菲，已落犹开两不知。别有惜春心事在，海棠花下立多时。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "偶忆",
	"paragraphs": "家居乐事多，一一难回首。儿童饶天趣，快意孰能耦。稚子名阿南，系人思最厚。年才两岁馀，说话刚上口。便学教体操，叫人开步走。一二三四五，六七又八九。背书三数册，点画未分剖。常喃有客来，问爷在家否。亦曾看武戏，效人翻筋斗。伏地左右旋，展转如乳狗。旁观纷笑乐，我藉下醇酒。人生足观娱，富贵亦何有。何当赋归来，斗酒谋诸妇。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "纪见",
	"paragraphs": "我登惠山顶，路过山之腹。童子三四人，年可十五六。操镰齐割草，割罢自捆束。见我颇惊奇，似怪我行独。吾呼与之谈，厚气向人扑。问渠家何处，遥指山下屋。卖草得几钱，日换一升粟。此亦足过活，天寒无尺幅。何不改他业，无工可自助。割草虽非计，但比坐食淑。天公与地道，衣食凭手足。有力无路施，穷人同一哭。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "效白香山体",
	"paragraphs": "闻有古圣人，端居在深宫。不窥牖而见，不属垣而聪。借问何能然，秉要而执中。使人目为视，人见我不矇。使我耳为听，人闻我不聋。豪末显泰山，细响应宏钟。谗邪无由进，明极生至公。天下遂太平，八荒乐融融。无为而致治，垂拱何雍容。后王竭耳目，万事必亲躬。精神固有限，事物来无穷。应接既不睱，视听势自慵。十言愿一语，何况偶复重。旁人知其意，有闻匿不通。无视以为明，无听以为聪。厌闻逆耳言，枉受人欺蒙。陈力就列士，无由诉曲衷。委曲唯诺徒，优为仕代农。日日亲万几，见闻尽平庸。其身诚甚劳，于事乃寡功。古今志岂异，效果何不同。皆由取道殊，所向遂西东。寄言图治人，尧舜可为宗。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "自题诗集六首 其一",
	"paragraphs": "人生鼎鼎百年中，三十功名事尚空。留得精神没用处，寒窗不免学雕虫。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "自题诗集六首 其二",
	"paragraphs": "无病呻吟等噪蝉，情真才有好诗篇。英雄慷慨红颜怨，一样伤心为盛年。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "自题诗集六首 其三",
	"paragraphs": "转益多师是汝师，杜陵心法不吾欺。中兼汉魏包唐宋，上有洪荒下近兹。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "自题诗集六首 其四",
	"paragraphs": "天地文章随处是，水流花放少人知。纷纷说学风骚好，当日风骚却学谁？",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "自题诗集六首 其五",
	"paragraphs": "昨非今是两悠悠，信手书来最自由。输与少年豪迈志，苦镌肝肾博千秋。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "自题诗集六首 其六",
	"paragraphs": "前有柴桑后辋川，瓣香敢妄望名贤。千锤百鍊归平淡，妙手文章只自然。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "草食人",
	"paragraphs": "人食兽，兽食草，草又食人还相报。君不见，累累青冢惠山旁，冢上荒茅特别茂。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "再闻乱",
	"paragraphs": "已闻掷炸轰容县，又报移兵集郁林。除酒更无忧可补，有家终觉累为深。弥天烽火乡关月，战域妻孥客子心。但祝平安无别念，家书何日慰沈吟。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "书自作无题诗后",
	"paragraphs": "我作无题诗，如以眼泪泻。虽生儿女情，要是伤心者。傥有丽人思，能使我泪洒。宁弃两庑豚，不删风怀也。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "答柱尊",
	"paragraphs": "我偶作诗拟寒山，劝人赏美莫认真。美人照以显微镜，定见满面成疮痕。意谓人若含糊看，绝色倾城真纷纭。无论看者被看者，喜气充溢如阳春。此乃赏美最高法，岂比小见妄锱分。乃君误会我作意，谓我得罪于佳人。来书劝我兼嚇我，谓我此诗须速焚。我随复书细剖辩，君又来诗言申申。悬河之口入君笔，花言巧语真绝伦。再读竟欲移我意，我将弃质存其文。买椟还珠世所有，劝君切莫生怒瞋。且我此诗若焚却，君诗亦必随陷沦。无的放矢有何意，君诗无乃徒云云。不独埋没世间美，君诗之美亦同湮。似此恐亦非君愿，不如彼此诗俱存。付与世间好事者，茶馀酒后谈津津。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "题柱尊所藏黄宾虹前辈松石",
	"paragraphs": "一峰矗立敝平台，一阜低陪亦壮哉。数石参差罗左右，双松盘屈辟风雷。是何气势雄且古，试看枝柯竦复开。梦想家山归未得，并刀谁割半岩来。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "中秋月蚀",
	"paragraphs": "满拥清光上画楼，新妍销得十分忧。谁将大地山河影，坐任妖蟆吞吐休。天若有情应堕泪，心犹未死肯忘仇。雷门布鼓终何救，剑决浮云快一抽。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "访梅花",
	"paragraphs": "四海空求友，如君得几人。无媒甘澹泊，含意独清真。不畏冰霜苦，能回天地春。可怜尘俗客，只问武陵津。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "哀闸北次张豫泉先生韵",
	"paragraphs": "岂真华夏已末日？拱手一朝送东北。贼心宁有厌足时，移兵又向申江出。申江本自温柔乡，酣歌艳舞拥红妆。炮声惊破霓裳曲，谁肯轰轰做一场。十九路军猛狮虎，静如处女不出户。赫然为国抗贼军，逾月无援敢辞苦。往不可谏好图今，举国呼救声欲瘖。迁都长期唱抵抗，拥兵坐视知何心。呜呼国事竟至是，于谁之屋乌爰止。不甘子孙作牛马，男儿尽合闻鸡起。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "偶成",
	"paragraphs": "音韵天成绝妙辞，闭门苦索岂能知。旗亭试赌诸伶唱，可有江西一派诗。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "太湖舟中作",
	"paragraphs": "软波无际远天函，时见遥峰罩翠岚。一道斜阳乱金碧，孤舟正度洞庭南。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "梅园探梅",
	"paragraphs": "梅花可感我知音，我为梅花岁几临。七载于今无间断，万方多难苦沉吟。折来每恨何由寄，爱极翻愁不可簪。好把一枝相伴醉，坐看绿叶又成阴。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "至徐家汇寻桥龛旧址追念亡弟挥之赋此志痛",
	"paragraphs": "旧梦重寻亦何伤，翻惊狭路化康庄。百年骨肉嗟零落，万里精魂岂渺茫。照屋绿波犹缓缓，恐人斜日渐荒荒。谁能更待听邻笛，忍泪归来强一觞。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "馀悲未尽用前韵再作一首",
	"paragraphs": "才见遗踪意已伤，枉誇平日诵蒙庄。死生也许关天命，哀乐安能付渺茫。欲洗兄悲兼弟恨，除非地老与天荒。早知一滴今无与，悔不当时共万觞。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "钱默存新婚即偕往英京留学赋此志贺",
	"paragraphs": "从此连襟与共柯，不须更赋忆秦娥。词源笔阵驱双管，鬓影眉峰艳两螺。坐驾波涛度瀛海，羞谈牛女隔天河。张华妍冶休轻拟，要识风云气自多。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "秋夜雨中书感",
	"paragraphs": "骤雨飘灯渐向微，担心绿瘦与红肥。从知秋菊有佳色，不信西风欺客衣。海上成家仍作别，梦中除醉亦思归。故山尚在云烟外，惭愧蹉跎未采薇。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "钱仲联招宴虞山山景园同内子兰言作",
	"paragraphs": "楼高可避半城尘，入户青山好作宾。难得忘形伴一醉，不须对影恰三人。虚窗受月宜高咏，异馔关心欲效颦。明日振衣千仞上，剑门同看石嶙峋。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "春假同柱尊云潜看桃鼋渚饮飞云阁",
	"paragraphs": "贪看桃花到处留，远驮枵腹上层楼。杯中酒比春潮满，湖上山如碧玉浮。对此径须忘主客，买山深恐笑巢由。残阳万顷不归去，欲逐烟波狎白鸥。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "哭石遗诗三十韵",
	"paragraphs": "先生尝自言，多类竹垞翁。翁年八十二，吾寿将毋同。又言已八十，尚目明耳聪。齿牙殊坚牢，步履追儿童。饮啖亦不弱，精气神完充。祇应无病死，一去如飘风。窃未此戏言，何足挂深衷。去冬偶侍侧，谈笑方从容。先生遽伸手，要验脉实松。大限恐将至，欲逃其何从。余谓得天厚，凌霜万年松。岂比桃李姿，颜色徒春秾。东风虽似虎，老子尚犹龙。夫子方自豪，胡为忧龙钟。果然每相见，气象尤昌丰。一饮常尽杯，声响如宏钟。口讲与指画，发瞆兼振聋。千里闽海见，来往犹秋鸿。暑假例一归，小别当重逢。何期一电来，泰山颓苍穹。先生昔所言，一一符其踪。同时芦沟桥，虾夷正来攻。杀机一朝发，妖氛弥长空。赤地几千里，烈焰天为虹。可怜无辜民，多少膏刀锋。先生早安归，真寿考善终。细思验来历，定列星辰中。既享世间名，还居神仙宫。理达可勿哭，恩深痛何穷。轶事记我哀，宁论拙与工。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "伤楠儿四首 其一 楠儿以廿六年八月二十八日晨七时殁于无锡",
	"paragraphs": "我有万斛泪，贮为忧时沥。何知仓卒间，翻缘爱子滴。汝体虽素弱，此病祇朝夕。中间况已愈，书画亲襞积。朋侪来探视，谈笑如平昔。忽焉变呕吐，闷气横肝膈。吐虽不甚多，元气暗抛掷。半夜值戒严，医药两无获。坐视病渐危，束手竟无策。临终苦呼母，怕母泪沾臆。佛号唱数声，送尔归冥寂。眼前惑然疑，晴天来霹雳。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "伤楠儿四首 其二 楠儿以廿六年八月二十八日晨七时殁于无锡",
	"paragraphs": "不分汝竟死，气绝犹抚摩。四体渐僵直，不返当奈何。忍痛备棺衾，衣服袍袜靴。平生汝所好，拉杂堆一窠。此是最后恩，有力敢言多。挥泪强细视，盖棺事则那。季父送汝行，寄彼惠山阿。吾力能葬汝，沪墓碑欲磨。魂魄无不之，时时尚来过。吞声不成哭，痛绝聊一歌。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "伤楠儿四首 其三 楠儿以廿六年八月二十八日晨七时殁于无锡",
	"paragraphs": "汝死前二日，汝母病忽剧。循床汝涕流，恐惧生死隔。谁知久病母，尚负哭子责。汝哭母则闻，母哭汝岂识。苍鹰攫黄鸟，迅捷不可测。汝死实似之，变化真顷刻。我心几欲裂，我气几欲塞。恐增汝母伤，酸泪屡强抑。使汝不早慧，操行或失德。父子恩难深，痛不若是极。苍天既难问，拊膺长太息。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "伤楠儿四首 其四 楠儿以廿六年八月二十八日晨七时殁于无锡",
	"paragraphs": "弥天掀浩劫，岛国来虾夷。首祸芦沟桥，播毒申江湄。屈指五十日，杀人遍城池。沙场赴国难，义死固不辞。老弱与妇幼，惨戮竟何为。铁鸢尤肆虐，巨弹常妄施。城市变瓦砾，人畜成肉糜。一弹千百人，死者知是谁。残尸无人收，徒饱豺犬饥。来日真大难，何人不自危。汝死胡非福，得免身手离。此理然不然，聊用杀我悲。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "十一月十四日半夜与十弟及妻儿自无锡城南王祥巷乘小舟沿运河避难十七日晚达镇江",
	"paragraphs": "铁鸟盘空瞰不休，相机逃命夜难留。一家八口成孤注，三日兼程局小舟。乘暮车驰如脱兔，夺途军退类奔牛。常州戚墅惊心骨，伫待招魂到润州。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "武昌登黄鹤楼",
	"paragraphs": "逃死来登黄鹤楼，惊魂聊喜片时收。龟蛇对峙争天堑，形胜居然壮上游。黯黯东南倾半壁，茫茫西北是神州。浪涛人物今何处，早起英雄孙仲谋。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "同兰言登长沙天心阁",
	"paragraphs": "城隅一阁号天心，纵目凭高感不禁。正苦长途困摇兀，翻欣避难恣登临。万家烟火身何托，三户英灵气欲沈。共指湘江谈帝子，风云儿女两情深。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "端午",
	"paragraphs": "虽然京国满胡尘，江左夷吾尚有人。鱼腹湘累休愤激，伫看三户足亡秦。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "兰言寄秋被至桂林",
	"paragraphs": "病怯常忧客被单，丝绵远寄手亲翻。不须更待秋凉夜，已觉君情十倍温。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "国专自山围迁萝村上课寄柱尊上海",
	"paragraphs": "行行廿里向罗村，千树荔枝绿到门。闻道主人仍远客，可容无佛暂称尊。招邀硕彦同都讲，罗列英才细讨论。惜取君家好风月，归来何日共清樽。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "得余漱石书知病中犹尽力照料留锡藏书并写寄目录喜极寄却二首 其一",
	"paragraphs": "平生何所好，性命只图书。况有丹黄遍，真成心血馀。我躬犹削迹，子意独怜渠。万一遗珠返，重光水竹居。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "得余漱石书知病中犹尽力照料留锡藏书并写寄目录喜极寄却二首 其二",
	"paragraphs": "喜极翻疑梦，忧深却畏真。火炎浑玉石，霜重出松筠。呕血何多病，惊心为老亲。艰难好将息，时序已回春。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "怀黄宾老北平",
	"paragraphs": "回首江南已渺然，画中空识旧山川。谁言垂老王摩诘，凝碧池头听管弦。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "中秋望月同兰言作",
	"paragraphs": "银汉无声澹欲流，月华如水耿高秋。最难心迹双清夜，玉臂云鬟并倚楼。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "重九方子招饮萝村樟山园时旱势已成酒不成欢方子先得四句因足成之",
	"paragraphs": "满城风雨近重阳，好句空吟欲断肠。大地渐成千里赤，东篱焉用一枝黄。登高能赋天容问，借酒排愁意倍伤。万一黑云天外至，淋漓更与尽千觞。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "重九后三日谒先考妣墓",
	"paragraphs": "高秋节物已重阳，谒墓情怀剧可伤。永叔冈阡犹有待，放翁家祭岂能忘。身行万里成何事，泪到重泉恐断肠。悽绝下山回首望，风云凭护木苍苍。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "寄钱子泉先生暨默存兄湖南蓝田师范学院",
	"paragraphs": "浪迹江南岁月深，君家父子托苔岑。文章早许追洵轼，学术何惭继向歆。每忆旧游如隔世，再难一面到而今。漓江水接湘江水，直到湘西寄此心。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "萝村月夜有怀",
	"paragraphs": "兀坐虚堂冷意侵，荔枝插屋影森森。虫鸣墙角时疏数，月到花梢有浅深。清影久孤怜逝水，佳人终愿托同心。川原不分真修阔，梦里今宵试一寻。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "重九约对鹤公区得潜吕方子何蒙夫蒋石渠陈千钧穿山茹经亭登高有怀唐蔚师海上分韵得经字二首 其一",
	"paragraphs": "五载流移复此亭，嘉名依旧号茹经。只应桂水秋来白，不减龙山雨后青。置酒空能呼辈侣，插萸何处避膻腥。最愁坐到三更后，难认吴中处士星。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "重九约对鹤公区得潜吕方子何蒙夫蒋石渠陈千钧穿山茹经亭登高有怀唐蔚师海上分韵得经字二首 其二",
	"paragraphs": "筑室诛茅苦共经，一亭中置撤围屏。能留名士高人躅，倍助黄花白酒馨。秋色向人多澹泊，诸峰入户自珑玲。登高桓景成何事，要看飞鸿入渺冥。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "次韵酬詹祝南安泰",
	"paragraphs": "白头或如新，相知不待久。一语苟心契，不啻出自口。故知天下人，神交即至友。矧君珠玉词，贶我牛马走。岂特齿生芬，直欲风起肘。布局迥不平，铸词时或偶。忽然出新意，天外昂举首。疏钟何处来，可闻不可扣。道也进乎技，人巧兼天受。世人尚涂抹，真意杳无有。掣鲸捕长蛇，只应凭赤手。新诗傥常奇，妙意更同剖。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "避寇蒙山闻容县陷敌焚烧极惨我军与之激战",
	"paragraphs": "战尘漠漠雨疏疏，消息沉沉又月馀。格斗惊传连邑里，焚烧便恐及园庐。忧真无益聊安命，路已难通且寄书。闻有官军新到境，快驱残寇靖乡闾。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "朝后雨止同人同学游怡梦冲二首（录一）",
	"paragraphs": "不信天公竟绝人，居然雨止物华新。乱山浴罢翻增媚，野水生来已效颦。曳杖倍添腰脚健，忘情更觉性情真。兵戈丛里逢重九，能到桃源且避秦。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "桂林柳州相继失守悲愤填膺感而赋此",
	"paragraphs": "世间怪事真难说，大邑通都一炬休。只道西南撑半壁，忽惊桂柳失金瓯。奇谋漫自誇焦土，死守何人据上游。十万灾黎抛掷尽，宜山西望泪难收。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "避寇蒙山寄居文尔村钟府仲纯丈暨文海文会诸昆季殷勤接待慰藉备至感谢不足赋此以志",
	"paragraphs": "蓬飘念我无根蒂，慰藉殷勤比弟兄。寇至入山同草屋，食悭与我共藜羹。语言所露皆肝胆，患难真堪托死生。归告妻孥应感激，乱离犹得酒频倾。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "冬夜怀兰言 时避寇蒙山文尔村",
	"paragraphs": "高梧策策叶声乾，薄燄飘飘烛影寒。此际知卿心绪乱，天涯念我客衣单。情亲不觉衾先暖，梦断无端夜已阑。好备芳醪兼旨蓄，归同儿女话悲欢。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "吊柱尊墓",
	"paragraphs": "一尊满意复同倾，岂料沧桑隔死生。万劫不磨知己在，百端难语寸心明。重泉应抱千秋恨，早世翻教后累轻。宿草荒坟吾敢哭，迸攒酸泪只吞声。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "惠山访楠儿墓 一九三七年寄柩惠山丙舍，一九四六年来访，则已葬慈航公墓，赖有短碑，尚可寻认",
	"paragraphs": "九年重到亡儿地，忍泪先寻寄柩场。抔土剩看埋骨了，短碑空对夕阳荒。身更丧乱渐衰老，汝在泉台可健康？楮帛手焚收到否？飞灰心绪共茫茫。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "中秋后月出",
	"paragraphs": "何须把酒问青天，天上人间事事悬。但觉此心如皓月，不知今夕是何年。万方歌哭声同壮，百战山河影独圆。疏雨微云聊点缀，依然千里共婵娟。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "杨文炤寄诗约杭州观梅春深始获成行赋此酬之",
	"paragraphs": "殷勤约我到杭州，却忆杭州是旧游。枉为梅花报消息，直凭春水此夷犹。青山见我情如昨，白发欺人各满头。欲问十年沧海事，可怜啼鸟不知愁。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "和谭介甫",
	"paragraphs": "愁风惨淡起悲风，左接忘归右挂弓。天地为炉谁是匠？阴阳作炭物皆铜。但当慷慨平胡虏，何事成吟学草虫。我亦身傍孤剑在，驱驰应为万夫雄。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "苍梧水涨",
	"paragraphs": "几次蛟螭虐，终宵风雨侵。云低天欲坠，水长地疑沈。满眼飞长箭，斯民化大鲟。疮痍真不奈，怜有泪沾襟。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "上海留别柱尊四首（录二）",
	"paragraphs": "昂头慷慨一悲吟，归去今朝泪满襟。漫谓诗书破万卷，须知浪费已千金。堪怜宗悫乘风志，化作陶潜种菊心。遍地风烟喧鼓角，他时恨不入山深。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "上海留别柱尊四首（录二） 其二",
	"paragraphs": "山深溪曲草萋萋，松径荒芜锁紫芝。山鬼时来窗外笑，林猿频在梦中啼。无心云自梁间出，知倦鸟归檐际栖。方幸庸才乏世用，何劳一别倍悽其。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "读杜集",
	"paragraphs": "少陵自古称诗圣，展读遗篇万籁号。岂有海涵兼地负，更无溪涧与毫毛。笔端独有烟云绕，气势长随鹰隼高。最是老臣忧国泪，千秋哀怨伴离骚。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "春兴三首 其一",
	"paragraphs": "勾漏曾栽桂树林，春回天地碧森森。云连绝壑生朝晦，雨过平原入座阴。十载未酬匡国愿，万重赢得望乡心。杜鹃啼暗关山月，岂独悲秋有夜砧。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "春兴三首 其二",
	"paragraphs": "正是神州日欲斜，我来无路问重华。苍天不惜予鹑首，吾道真应泛海槎。白骨场中多宿草，绿杨堤上有哀笳。忧时无限伤时感，肠断江心玉树花。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "春兴三首 其三",
	"paragraphs": "高楼独立对春晖，极目遥天远影微。寄迹尚惭鸥鸟逸，流年争似柳花飞。欲将道义匡时切，不忌文章与俗违。叹息嗈嗈云际雁，年年空有稻粱肥。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "次韵柱尊风雨极目之作",
	"paragraphs": "日月无光天漠漠，登临一望自兴哀。关河坐失千秋险，雷雨争同万马来。北渚烟云迷楚越，南山雾豹隐蒿莱。不须浪作伤时感，好把闲身老钓台。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "梅",
	"paragraphs": "水边篱落自盘根，不染红尘道益尊。独与高人争晚节，暗随飞雪度黄昏。冰姿忽乱窗前影，玉笛难招月下魂。我有相思何处寄，澹香轻雾隔溪村。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "桃",
	"paragraphs": "偶因厉劫到凡尘，默默无言众自亲。共逐繁华归末俗，古来心赏竟何人。清溪只是迷渔父，浊世无由更避秦。但得蟠桃开一遍，看花对酒已千春。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "竹",
	"paragraphs": "也栖鸾凤也栖蝉，半带厨烟半水烟。自是虚心能远俗，故教直节上参天。风尘澒洞时舒卷，冰雪清寒倍穆然。移到上林原不较，最甘澹泊老江边。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "莲",
	"paragraphs": "昆明池水叶田田，冷露凝香特地妍。罗袜尘生波上月，江光翠入雨馀天。相思何处歌声发，独与幽人抱影眠。浊世不知清净理，吾心孤洁自年年。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "九日",
	"paragraphs": "卧病喜惊重九至，扶疲犹上最高楼。万山木落天围岭，二水潦低石作洲。骏马鸣风思远道，苍鹰整翮待高秋。会看四海为家日，北望中原气倍遒。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "秋思",
	"paragraphs": "西风瑟瑟动幽忧，感慨无端泪满眸。见说流人常望月，从来壮士善悲秋。干戈又是兴南国，乱离空教忆旧游。回首故乡争战地，莫将乐土说中州。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "梅园赏菊",
	"paragraphs": "车马纷纷笑语倾，游人徒自好花名。陶潜以后谁知己，屈子当年爱落英。霜节只堪高士偶，冰心终与玉壶清。故园消息知何似，惆怅江湖万里情。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "挽黄克强先生二首 其一",
	"paragraphs": "祸福由来不可期，黄公义勇古人稀。如何一夜霜风紧，长抱千秋壮士悲。沪海归魂山寂寂，洞庭木落冢累累。祇今四境犹多难，为吊英灵泪满衣。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "挽黄克强先生二首 其二",
	"paragraphs": "大难将来抱百忧，嗟公何事不淹留。生前空效长沙哭，此去应从屈子游。墓草萧萧春又绿，湘江滚滚咽难留。英雄盖世今安在，赢得青山土一抔。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "读邹阳狱中上书",
	"paragraphs": "积谗磨骨最伤神，忠信难明反被瞋。可待白虹朝贯日，莫教明月暗投人。燕王按剑无馀怒，文种禽吴遂杀身。志士厉名何所用，古来岩穴老山民。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "暮春",
	"paragraphs": "暮春三月夜，夜夜泣杜鹃。一叫肠堪断，双泪自潺湲。书剑风尘老，干戈岁月迁。鸡鸣思起舞，慷慨不成眠。",
	"id": "3dd66e8b-c909-3f25-946b-7ee3cdf86e80"
}, {
	"author": "冯振",
	"title": "纵目",
	"paragraphs": "纵目川原外，悲心不可宽。关山非北固，人物异西安。春至青山在，兵连白日寒。兴亡还有责，未敢学龙蟠。",
	"id": "3dd66e8b-c909-3f25-946b-7ee3cdf86e80"
}, {
	"author": "黄侃",
	"title": "庚戌六月廿七日深夜作",
	"paragraphs": "灯残香烬近三更，入户凉风为解酲。顿悟华年非旧日，偶因闲夜溯平生。青松白水空相誓，大药黄金两未成。剩有羸躯随梗泛，更垂衰涕听钟鸣。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "失题",
	"paragraphs": "谁令蛮触日相争，应怪蚩尤作五兵。诸将未须誇首虏，虫沙猿鹤尽苍生。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "感事四首 其一",
	"paragraphs": "九陌狂尘拂彩旗，受图应及奉郊时。宫邻金虎车非数，荆棘铜驼更有思。旷世黄农今日见，升坛舜禹后人知。凭谁为报灵脩道，可惜斜阳迫崦嵫。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "感事四首 其二",
	"paragraphs": "闰位艰难历四年，岂知舟壑一时迁。漫言骑虎难为势，真悔投龟枉诟天。建国黄孙新历敢，神州赤县旧山川。生逢尧舜吾何恨，愧乏陈崇颂德篇。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "感事四首 其三",
	"paragraphs": "沧海匆匆又起尘，九金神鼎付何人。鱼书往日空张楚，鹑首今兹已赐秦。梦里华胥非故国，眼前黔首是新民。申徒徐衍从君笑，障塞狂澜赖此身。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "感事四首 其四",
	"paragraphs": "鹬蚌争持汉与清，徒将水火困生灵。孤身转徙惭移橘，同好凋残感散蓱。尽借南音思故土，漫将客泪洒新亭。何当洗尽昂藏气，一饮狂泉不用醒。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "遣兴四首 其一",
	"paragraphs": "阳藏龙勿用，所居宜在渊。奈何需于沙，翻受蝼蚁怜。强弱各有时，巨细何算焉。长松笑秾李，不吾身为椽。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "遣兴四首 其二",
	"paragraphs": "富贫与贵贱，其位有时更。世有真强梁，亦能保弱茕。伤哉众暴寡，此陷无由平。公平饮狂泉，始知醉胜醒。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "遣兴四首 其三",
	"paragraphs": "尾生空尔信，交甫亦见欺。万事堪伤心，不如生别离。民生固有乐，天命盖可疑。谷异死则同，皎日以为期。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "遣兴四首 其四",
	"paragraphs": "吾生倾倒者，独有一汪东。所异惟形骸，心同事复同。七年共昕昼，一别经春冬。再会恐未然，生死梦魂通。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "四月八日始游北海弟子孙世扬从",
	"paragraphs": "艮岳琼华事莫详，断垣废沼已堪伤。早知信炮成虚设，犹幸丰碑独后亡。怀殿罘罳添燕垒，空陂荇藻带鱼梁。囿游榛莽乌容惜，只恐神州化牧场。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "七日谣",
	"paragraphs": "黑风吹海沙，七日此时出。光音虽高且犹梵，宁有焰摩与兜率。世间国上皆危脆，凡楚存亡焉足述。佛无如何况神鬼，吁嗟时日何时没。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "读宋史二首 其一",
	"paragraphs": "祭酒原宜用老成，上书何得罪诸生。一般驭士如欧卒，崔鶠偏能诋蔡京。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "读宋史二首 其二",
	"paragraphs": "割地输金势已成，上书何幸有诸生。诵经退敌终无策，应愧当时六甲兵。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "燕蓟",
	"paragraphs": "燕蓟尧封地，千年杂虏尘。巷真无杼首，音尽变吹唇。化俗推移疾，华戎捽斗频。九共遗诰在，展诵一伤神。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "风",
	"paragraphs": "送寒来纸帐，传响过铜铺。林木何曾静，波涛最可虞。玄灵方得佐，屏翳敢行诛。不尽爰居苦，南征羡鹧鸪。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "游仙",
	"paragraphs": "试作游仙语，君无间是非。居应厌浮壒，娶必偶灵妃。计顷耕芝草，论铢著羽衣。故乡华表在，千岁肯来归。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "夜坐示弟子",
	"paragraphs": "是非亦缴绕，至理存天钧。托生浊俗中，立辟每危身。早年慕轻侠，晚节师天民。称讥已兼忘，虚室宁元神。岂无二三子，惟德与我邻。正衿发微言，君曹听其真。七尺不自济，焉能济斯人。为仁本由己，名实久相宾。浊醪既可饮，槁简亦可呻。挈瓶智有限，慎勿轻前文。斗很终为灾，祸来及所亲。迷涂我新反，覆辙君毋循。此诗虽质朴，歌罢意未申。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "庚申元日作",
	"paragraphs": "元辰清晓雪仍深，坐盼阳和变夕阴。自笑拙为宜蹭蹬，何劳佳节警侵寻。新归且识还乡乐，独寐难忘在涧心。最喜寒梅犹未蕾，此时尊酒对谁斟。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "喜审伯到",
	"paragraphs": "索处真无乐，求朋亦大难。远人须得伴，耽寂岂忘欢。喜汝能相访，嗟余已自残。黄尘纷在眼，且觅几朝安。",
	"id": "93c91f94-0636-3255-a18a-8b4dc1b9f5ac"
}, {
	"author": "黄侃",
	"title": "感事 其一",
	"paragraphs": "谁信烝人发杀机，栋倾舟覆欲何依。触蛮胜负无优劣，凡楚存亡有是非。经乱衰亲添白发，哀时词客惜斜晖。蓱浮南北吾良惫，独立苍茫泪浥衣。",
	"id": "93c91f94-0636-3255-a18a-8b4dc1b9f5ac"
}]